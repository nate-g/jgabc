1	1	In anno secúndo Daríi regis, in mense sexto, in die una mensis, factum est verbum Dómini in manu Aggǽi prophétæ, ad Zoróbabel fílium Saláthiel, ducem Juda, et ad Jesum, fílium Jósedec, sacerdótem magnum, dicens:
1	2	Hæc ait Dóminus exercítuum, dicens: Pópulus iste dicit: Nondum venit tempus domus Dómini ædificándæ.
1	3	Et factum est verbum Dómini in manu Aggǽi prophétæ, dicens:
1	4	Numquid tempus vobis est ut habitétis in dómibus laqueátis, et domus ista desérta?
1	5	Et nunc hæc dicit Dóminus exercítuum: Pónite corda vestra super vias vestras.
1	6	Seminástis multum, et intulístis parum: comedístis, et non estis satiáti: bibístis, et non estis inebriáti: operuístis vos, et non estis calefácti: et qui mercédes congregávit, misit eas in sácculum pertúsum.
1	7	Hæc dicit Dóminus exercítuum: Pónite corda vestra super vias vestras:
1	8	ascéndite in montem, portáte ligna, et ædificáte domum: et acceptábilis mihi erit, et glorificábor, dicit Dóminus.
1	9	Respexístis ad ámplius, et ecce factum est minus: et intulístis in domum, et exsufflávi illud: quam ob causam, dicit Dóminus exercítuum? quia domus mea desérta est, et vos festinátis unusquísque in domum suam.
1	10	Propter hoc super vos prohíbiti sunt cæli ne darent rorem, et terra prohíbita est ne daret germen suum:
1	11	et vocávi siccitátem super terram, et super montes, et super tríticum, et super vinum, et super óleum, et quæcúmque profert humus, et super hómines, et super juménta, et super omnem labórem mánuum.
1	12	Et audívit Zoróbabel fílius Saláthiel, et Jesus fílius Jósedec sacérdos magnus, et omnes relíquiæ pópuli, vocem Dómini Dei sui, et verba Aggǽi prophétæ, sicut misit eum Dóminus Deus eórum ad eos: et tímuit pópulus a fácie Dómini.
1	13	Et dixit Aggǽus núntius Dómini de núntiis Dómini, pópulo dicens: Ego vobíscum sum, dicit Dóminus.
1	14	Et suscitávit Dóminus spíritum Zoróbabel fílii Saláthiel, ducis Juda, et spíritum Jesu fílii Jósedec sacerdótis magni, et spíritum reliquórum de omni pópulo: et ingréssi sunt, et faciébant opus in domo Dómini exercítuum Dei sui.
2	1	In die vigésima et quarta mensis, in sexto mense, in anno secúndo Daríi regis.
2	2	In séptimo mense, vigésima et prima mensis, factum est verbum Dómini in manu Aggǽi prophétæ, dicens:
2	3	Lóquere ad Zoróbabel fílium Saláthiel, ducem Juda, et ad Jesum fílium Jósedec sacerdótem magnum, et ad réliquos pópuli, dicens:
2	4	Quis in vobis est derelíctus, qui vidit domum istam in glória sua prima? et quid vos vidétis hanc nunc? numquid non ita est, quasi non sit in óculis vestris?
2	5	Et nunc confortáre Zoróbabel, dicit Dóminus: et confortáre Jesu fili Jósedec sacérdos magne, et confortáre omnis pópulus terræ, dicit Dóminus exercítuum: et fácite (quóniam ego vobíscum sum, dicit Dóminus exercítuum)
2	6	verbum quod pépigi vobíscum cum egrederémini de terra Ægýpti: et spíritus meus erit in médio vestrum, nolíte timére.
2	7	Quia hæc dicit Dóminus exercítuum: Adhuc unum módicum est, et ego commovébo cælum, et terram, et mare, et áridam.
2	8	Et movébo omnes gentes: et véniet desiderátus cunctis géntibus: et implébo domum istam glória, dicit Dóminus exercítuum.
2	9	Meum est argéntum, et meum est aurum, dicit Dóminus exercítuum.
2	10	Magna erit glória domus istíus novíssimæ plus quam primæ, dicit Dóminus exercítuum: et in loco isto dabo pacem, dicit Dóminus exercítuum.
2	11	In vigésima et quarta noni mensis, in anno secúndo Daríi regis, factum est verbum Dómini ad Aggǽum prophétam, dicens:
2	12	Hæc dicit Dóminus exercítuum: Intérroga sacerdótes legem, dicens:
2	13	Si túlerit homo carnem sanctificátam in ora vestiménti sui, et tetígerit de summitáte ejus panem, aut pulméntum, aut vinum, aut óleum, aut omnem cibum: numquid sanctificábitur? Respondéntes autem sacerdótes, dixérunt: Non.
2	14	Et dixit Aggǽus: Si tetígerit pollútus in ánima ex ómnibus his, numquid contaminábitur? Et respondérunt sacerdótes, et dixérunt: Contaminábitur.
2	15	Et respóndit Aggǽus, et dixit: Sic pópulus iste, et sic gens ista ante fáciem meam, dicit Dóminus, et sic omne opus mánuum eórum: et ómnia quæ obtulérunt ibi, contamináta erunt.
2	16	Et nunc pónite corda vestra a die hac et supra, ántequam ponerétur lapis super lápidem in templo Dómini.
2	17	Cum accederétis ad acérvum vigínti modiórum, et fíerent decem: et intrarétis ad tórcular, ut exprimerétis quinquagínta lagénas, et fiébant vigínti.
2	18	Percússi vos vento urénte, et aurúgine, et grándine ómnia ópera mánuum vestrárum: et non fuit in vobis, qui reverterétur ad me, dicit Dóminus.
2	19	Pónite corda vestra ex die ista, et in futúrum, a die vigésima et quarta noni mensis: a die, qua fundaménta jacta sunt templi Dómini, pónite super cor vestrum.
2	20	Numquid jam semen in gérmine est: et adhuc vínea, et ficus, et malogranátum, et lignum olívæ non flóruit? ex die ista benedícam.
2	21	Et factum est verbum Dómini secúndo ad Aggǽum in vigésima et quarta mensis, dicens:
2	22	Lóquere ad Zoróbabel ducem Juda, dicens: Ego movébo cælum páriter et terram.
2	23	Et subvértam sólium regnórum, et cónteram fortitúdinem regni géntium: et subvértam quadrígam, et ascensórem ejus: et descéndent equi, et ascensóres eórum: vir in gládio fratris sui.
2	24	In die illa, dicit Dóminus exercítuum, assúmam te Zoróbabel fili Saláthiel serve meus, dicit Dóminus: et ponam te quasi signáculum, quia te elégi, dicit Dóminus exercítuum.
