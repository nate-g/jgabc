1	1	Onus Nínive. Liber visiónis Nahum Elcesǽi.
1	2	Deus æmulátor, et ulcíscens Dóminus: ulcíscens Dóminus, et habens furórem: ulcíscens Dóminus in hostes suos, et iráscens ipse inimícis suis.
1	3	Dóminus pátiens, et magnus fortitúdine, et mundans non fáciet innocéntem. Dóminus in tempestáte, et túrbine viæ ejus, et nébulæ pulvis pedum ejus.
1	4	Increpans mare, et exsíccans illud, et ómnia flúmina ad desértum dedúcens. Infirmátus est Basan, et Carmélus: et flos Líbani elánguit.
1	5	Montes commóti sunt ab eo, et colles desoláti sunt: et contrémuit terra a fácie ejus, et orbis, et omnes habitántes in eo.
1	6	Ante fáciem indignatiónis ejus quis stabit? et quis resístet in ira furóris ejus? indignátio ejus effúsa est ut ignis: et petræ dissolútæ sunt ab eo.
1	7	Bonus Dóminus, et confórtans in die tribulatiónis: et sciens sperántes in se.
1	8	Et in dilúvio prætereúnte consummatiónem fáciet loci ejus: et inimícos ejus persequéntur ténebræ.
1	9	Quid cogitátis contra Dóminum? consummatiónem ipse fáciet: non consúrget duplex tribulátio.
1	10	Quia sicut spinæ se ínvicem complectúntur, sic convívium eórum páriter potántium: consuméntur quasi stípula ariditáte plena.
1	11	Ex te exíbit cógitans contra Dóminum malítiam: mente pertráctans prævaricatiónem.
1	12	Hæc dicit Dóminus: Si perfécti fúerint, et ita plures, sic quoque attondéntur, et pertransíbit: afflíxi te, et non afflígam te ultra.
1	13	Et nunc cónteram virgam ejus de dorso tuo, et víncula tua disrúmpam.
1	14	Et præcípiet super te Dóminus, non seminábitur ex nómine tuo ámplius: de domo Dei tui interfíciam scúlptile, et conflátile, ponam sepúlcrum tuum, quia inhonorátus es.
1	15	Ecce super montes pedes evangelizántis, et annuntiántis pacem: célebra Juda festivitátes tuas, et redde vota tua: quia non adjíciet ultra ut pertránseat in te Bélial: univérsus intériit.
2	1	Ascéndit qui dispérgat coram te, qui custódiat obsidiónem: contempláre viam, confórta lumbos, róbora virtútem valde.
2	2	Quia réddidit Dóminus supérbiam Jacob, sicut supérbiam Israël: quia vastatóres dissipavérunt eos, et propágines eórum corrupérunt.
2	3	Clýpeus fórtium ejus ignítus, viri exércitus in coccíneis: ígneæ habénæ currus in die præparatiónis ejus, et agitatóres consopíti sunt.
2	4	In itinéribus conturbáti sunt: quadrígæ collísæ sunt in platéis: aspéctus eórum quasi lámpades, quasi fúlgura discurréntia.
2	5	Recordábitur fórtium suórum, ruent in itinéribus suis: velóciter ascéndent muros ejus, et præparábitur umbráculum.
2	6	Portæ fluviórum apértæ sunt, et templum ad solum dírutum.
2	7	Et miles captívus abdúctus est: et ancíllæ ejus minabántur geméntes ut colúmbæ, murmurántes in córdibus suis.
2	8	Et Nínive quasi piscína aquárum aquæ ejus: ipsi vero fugérunt: state, state, et non est qui revertátur.
2	9	Dirípite argéntum, dirípite aurum: et non est finis divitiárum ex ómnibus vasis desiderabílibus.
2	10	Dissipáta est, et scissa, et dilaceráta: et cor tabéscens, et dissolútio geniculórum, et deféctio in cunctis rénibus: et fácies ómnium eórum sicut nigrédo ollæ.
2	11	Ubi est habitáculum leónum, et páscua catulórum leónum, ad quam ivit leo ut ingrederétur illuc, cátulus leónis, et non est qui extérreat?
2	12	Leo cepit sufficiénter cátulis suis, et necávit leǽnis suis: et implévit præda spelúncas suas, et cubíle suum rapína.
2	13	Ecce ego ad te, dicit Dóminus exercítuum, et succéndam usque ad fumum quadrígas tuas, et leúnculos tuos cómedet gládius: et exterminábo de terra prædam tuam, et non audiétur ultra vox nuntiórum tuórum.
3	1	Væ cívitas sánguinum, univérsa mendácii dilaceratióne plena: non recédet a te rapína.
3	2	Vox flagélli, et vox ímpetus rotæ, et equi freméntis, et quadrígæ fervéntis, et équitis ascendéntis:
3	3	et micántis gládii, et fulgurántis hastæ, et multitúdinis interféctæ, et gravis ruínæ: nec est finis cadáverum, et córruent in corpóribus suis.
3	4	Propter multitúdinem fornicatiónum meretrícis speciósæ, et gratæ, et habéntis malefícia, quæ véndidit gentes in fornicatiónibus suis, et famílias in malefíciis suis:
3	5	ecce ego ad te, dicit Dóminus exercítuum, et revelábo pudénda tua in fácie tua, et osténdam géntibus nuditátem tuam, et regnis ignomíniam tuam.
3	6	Et projíciam super te abominatiónes, et contuméliis te affíciam, et ponam te in exémplum.
3	7	Et erit: omnis, qui víderit te, resíliet a te, et dicet: Vastáta est Nínive: quis commovébit super te caput? unde quæram consolatórem tibi?
3	8	Numquid mélior es Alexandría populórum, quæ hábitat in flumínibus? aquæ in circúitu ejus: cujus divítiæ, mare: aquæ, muri ejus.
3	9	Æthiópia fortitúdo ejus, et Ægýptus, et non est finis: Africa, et Líbyes fuérunt in auxílio tuo.
3	10	Sed et ipsa in transmigratiónem ducta est in captivitátem: párvuli ejus elísi sunt in cápite ómnium viárum, et super ínclytos ejus misérunt sortem, et omnes optimátes ejus confíxi sunt in compédibus.
3	11	Et tu ergo inebriáberis, et eris despécta: et tu quæres auxílium ab inimíco.
3	12	Omnes munitiónes tuæ sicut ficus cum grossis suis: si concússæ fúerint, cadent in os comedéntis.
3	13	Ecce pópulus tuus, mulíeres in médio tui: inimícis tuis adapertióne pandéntur portæ terræ tuæ, devorábit ignis vectes tuos.
3	14	Aquam propter obsidiónem hauri tibi, éxstrue munitiónes tuas: intra in lutum, et calca, súbigens tene láterem.
3	15	Ibi cómedet te ignis: períbis gládio, devorábit te ut bruchus: congregáre ut bruchus: multiplicáre ut locústa.
3	16	Plures fecísti negotiatiónes tuas quam stellæ sint cæli: bruchus expánsus est, et avolávit.
3	17	Custódes tui quasi locústæ: et párvuli tui quasi locústæ locustárum, quæ consídunt in sépibus in die frígoris: sol ortus est, et avolavérunt, et non est cógnitus locus eárum ubi fúerint.
3	18	Dormitavérunt pastóres tui, rex Assur: sepeliéntur príncipes tui: latitávit pópulus tuus in móntibus, et non est qui cóngreget.
3	19	Non est obscúra contrítio tua, péssima est plaga tua: omnes qui audiérunt auditiónem tuam compressérunt manum super te: quia super quem non tránsiit malítia tua semper?
