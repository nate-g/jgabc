1	1	Et factum est verbum Dómini ad Jonam fílium Amáthi, dicens:
1	2	Surge, et vade in Níniven, civitátem grandem, et prǽdica in ea: quia ascéndit malítia ejus coram me.
1	3	Et surréxit Jonas, ut fúgeret in Tharsis a fácie Dómini, et descéndit in Joppen: et invénit navem eúntem in Tharsis, et dedit naulum ejus, et descéndit in eam ut iret cum eis in Tharsis a fácie Dómini.
1	4	Dóminus autem misit ventum magnum in mare: et facta est tempéstas magna in mari, et navis periclitabátur cónteri.
1	5	Et timuérunt nautæ, et clamavérunt viri ad deum suum: et misérunt vasa, quæ erant in navi, in mare, ut alleviarétur ab eis: et Jonas descéndit ad interióra navis, et dormiébat sopóre gravi.
1	6	Et accéssit ad eum gubernátor, et dixit ei: Quid tu sopóre deprímeris? surge, ínvoca Deum tuum, si forte recógitet Deus de nobis, et non pereámus.
1	7	Et dixit vir ad collégam suum: Veníte, et mittámus sortes, et sciámus quare hoc malum sit nobis. Et misérunt sortes: et cécidit sors super Jonam.
1	8	Et dixérunt ad eum: Indica nobis cujus causa malum istud sit nobis: quod est opus tuum? quæ terra tua, et quo vadis? vel ex quo pópulo es tu?
1	9	Et dixit ad eos: Hebrǽus ego sum, et Dóminum Deum cæli ego tímeo, qui fecit mare et áridam.
1	10	Et timuérunt viri timóre magno, et dixérunt ad eum: Quid hoc fecísti? (Cognovérunt enim viri quod a fácie Dómini fúgeret, quia indicáverat eis.)
1	11	Et dixérunt ad eum: Quid faciémus tibi, et cessábit mare a nobis? quia mare ibat, et intumescébat.
1	12	Et dixit ad eos: Tóllite me, et míttite in mare, et cessábit mare a vobis: scio enim ego quóniam propter me tempéstas hæc grandis venit super vos.
1	13	Et remigábant viri ut reverteréntur ad áridam, et non valébant: quia mare ibat, et intumescébat super eos.
1	14	Et clamavérunt ad Dóminum, et dixérunt: Quǽsumus Dómine, ne pereámus in ánima viri istíus, et ne des super nos sánguinem innocéntem: quia tu Dómine, sicut voluísti, fecísti.
1	15	Et tulérunt Jonam, et misérunt in mare: et stetit mare a fervóre suo.
1	16	Et timuérunt viri timóre magno Dóminum: et immolavérunt hóstias Dómino, et vovérunt vota.
2	1	Et præparávit Dóminus piscem grandem ut deglutíret Jonam: et erat Jonas in ventre piscis tribus diébus, et tribus nóctibus.
2	2	Et orávit Jonas ad Dóminum Deum suum de ventre piscis.
2	3	Et dixit: Clamávi de tribulatióne mea ad Dóminum, et exaudívit me: de ventre ínferi clamávi, et exaudísti vocem meam.
2	4	Et projecísti me in profúndum in corde maris, et flumen circúmdedit me: omnes gúrgites tui, et fluctus tui super me transiérunt.
2	5	Et ego dixi: Abjéctus sum a conspéctu oculórum tuórum: verúmtamen rursus vidébo templum sanctum tuum.
2	6	Circumdedérunt me aquæ usque ad ánimam: abýssus vallávit me, pélagus opéruit caput meum.
2	7	Ad extréma móntium descéndi: terræ vectes conclusérunt me in ætérnum: et sublevábis de corruptióne vitam meam, Dómine Deus meus.
2	8	Cum angustiarétur in me ánima mea, Dómini recordátus sum: ut véniat ad te orátio mea ad templum sanctum tuum.
2	9	Qui custódiunt vanitátes frustra, misericórdiam suam derelínquunt.
2	10	Ego autem in voce laudis immolábo tibi: quæcúmque vovi, reddam pro salúte Dómino.
2	11	Et dixit Dóminus pisci: et evómuit Jonam in áridam.
3	1	Et factum est verbum Dómini ad Jonam secúndo, dicens:
3	2	Surge, et vade in Níniven, civitátem magnam: et prǽdica in ea prædicatiónem, quam ego loquor ad te.
3	3	Et surréxit Jonas, et ábiit in Níniven juxta verbum Dómini: et Nínive erat cívitas magna itínere trium diérum.
3	4	Et cœpit Jonas introíre in civitátem itínere diéi uníus: et clamávit, et dixit: Adhuc quadragínta dies, et Nínive subvertétur.
3	5	Et credidérunt viri Ninivítæ in Deum: et prædicavérunt jejúnium, et vestíti sunt saccis, a majóre usque ad minórem.
3	6	Et pervénit verbum ad regem Nínive: et surréxit de sólio suo, et abjécit vestiméntum suum a se, et indútus est sacco, et sedit in cínere.
3	7	Et clamávit, et dixit in Nínive ex ore regis et príncipum ejus, dicens: Hómines, et juménta, et boves, et pécora non gustent quidquam: nec pascántur, et aquam non bibant.
3	8	Et operiántur saccis hómines, et juménta, et clament ad Dóminum in fortitúdine: et convertátur vir a via sua mala, et ab iniquitáte, quæ est in mánibus eórum.
3	9	Quis scit si convertátur, et ignóscat Deus: et revertátur a furóre iræ suæ, et non períbimus?
3	10	Et vidit Deus ópera eórum, quia convérsi sunt de via sua mala: et misértus est Deus super malítiam, quam locútus fúerat ut fáceret eis, et non fecit.
4	1	Et afflíctus est Jonas afflictióne magna, et irátus est:
4	2	et orávit ad Dóminum, et dixit: Obsecro Dómine, numquid non hoc est verbum meum, cum adhuc essem in terra mea? propter hoc præoccupávi ut fúgerem in Tharsis: scio enim quia tu Deus clemens, et miséricors es, pátiens et multæ miseratiónis, et ignóscens super malítia.
4	3	Et nunc Dómine tolle quæso ánimam meam a me: quia mélior est mihi mors quam vita.
4	4	Et dixit Dóminus: Putásne bene irásceris tu?
4	5	Et egréssus est Jonas de civitáte, et sedit contra oriéntem civitátis: et fecit sibímet umbráculum ibi, et sedébat subter illud in umbra, donec vidéret quid accíderet civitáti.
4	6	Et præparávit Dóminus Deus héderam, et ascéndit super caput Jonæ, ut esset umbra super caput ejus, et protégeret eum: laboráverat enim: et lætátus est Jonas super hédera lætítia magna.
4	7	Et parávit Deus vermem ascénsu dilúculi in crástinum: et percússit héderam, et exáruit.
4	8	Et cum ortus fuísset sol, præcépit Dóminus vento cálido et urénti: et percússit sol super caput Jonæ, et æstuábat: et petívit ánimæ suæ ut morerétur, et dixit: Mélius est mihi mori quam vívere.
4	9	Et dixit Dóminus ad Jonam: Putásne bene irásceris tu super hédera? Et dixit: Bene iráscor ego usque ad mortem.
4	10	Et dixit Dóminus: Tu doles super héderam, in qua non laborásti, neque fecísti ut crésceret: quæ sub una nocte nata est, et sub una nocte périit.
4	11	Et ego non parcam Nínive civitáti magnæ, in qua sunt plus quam centum vigínti míllia hóminum, qui nésciunt quid sit inter déxteram et sinístram suam, et juménta multa?
