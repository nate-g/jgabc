1	1	[Et factum est, postquam in captivitátem redáctus est Israël, et Jerúsalem desérta est, sedit Jeremías prophéta flens, et planxit lamentatióne hac in Jerúsalem, et amáro ánimo suspírans, et éjulans, dixit:] Aleph. Quómodo sedet sola cívitas plena pópulo: facta est quasi vídua dómina géntium: princeps provinciárum facta est sub tribúto.
1	2	Beth. Plorans plorávit in nocte, et lácrymæ ejus in maxíllis ejus: non est qui consolétur eam ex ómnibus caris ejus: omnes amíci ejus sprevérunt eam, et facti sunt ei inimíci.
1	3	Ghimel. Migrávit Judas propter afflictiónem, et multitúdinem servitútis: habitávit inter gentes, nec invénit réquiem: omnes persecutóres ejus apprehendérunt eam inter angústias.
1	4	Daleth. Viæ Sion lugent, eo quod non sint qui véniant ad solemnitátem: omnes portæ ejus destrúctæ, sacerdótes ejus geméntes: vírgines ejus squálidæ, et ipsa oppréssa amaritúdine.
1	5	He. Facti sunt hostes ejus in cápite, inimíci ejus locupletáti sunt: quia Dóminus locútus est super eam propter multitúdinem iniquitátum ejus: párvuli ejus ducti sunt in captivitátem ante fáciem tribulántis.
1	6	Vau. Et egréssus est a fília Sion omnis decor ejus: facti sunt príncipes ejus velut aríetes non inveniéntes páscua: et abiérunt absque fortitúdine ante fáciem subsequéntis.
1	7	Zain. Recordáta est Jerúsalem diérum afflictiónis suæ, et prævaricatiónis ómnium desiderabílium suórum, quæ habúerat a diébus antíquis, cum cáderet pópulus ejus in manu hostíli, et non esset auxiliátor: vidérunt eam hostes, et derisérunt sábbata ejus.
1	8	Heth. Peccátum peccávit Jerúsalem, proptérea instábilis facta est: omnes, qui glorificábant eam sprevérunt illam, quia vidérunt ignomíniam ejus: ipsa autem gemens convérsa est retrórsum.
1	9	Teth. Sordes ejus in pédibus ejus, nec recordáta est finis sui: depósita est veheménter, non habens consolatórem: vide Dómine afflictiónem meam, quóniam eréctus est inimícus.
1	10	Jod. Manum suam misit hostis ad ómnia desiderabília ejus: quia vidit gentes ingréssas sanctuárium suum, de quibus præcéperas ne intrárent in ecclésiam tuam.
1	11	Caph. Omnis pópulus ejus gemens, et quærens panem: dedérunt pretiósa quæque pro cibo ad refocillándam ánimam: vide Dómine et consídera, quóniam facta sum vilis.
1	12	Lamed. O vos omnes, qui transítis per viam, atténdite, et vidéte si est dolor sicut dolor meus: quóniam vindemiávit me ut locútus est Dóminus in die iræ furóris sui.
1	13	Mem. De excélso misit ignem in óssibus meis, et erudívit me: expándit rete pédibus meis, convértit me retrórsum: pósuit me desolátam, tota die mœróre conféctam.
1	14	Nun. Vigilávit jugum iniquitátum meárum: in manu ejus convolútæ sunt, et impósitæ collo meo: infirmáta est virtus mea: dedit me Dóminus in manu, de qua non pótero súrgere.
1	15	Samech. Abstulit omnes magníficos meos Dóminus de médio mei: vocávit advérsum me tempus, ut contéreret eléctos meos: tórcular calcávit Dóminus vírgini fíliæ Juda.
1	16	Ain. Idcírco ego plorans, et óculus meus dedúcens aquas: quia longe factus est a me consolátor, convértens ánimam meam: facti sunt fílii mei pérditi, quóniam inváluit inimícus.
1	17	Phe. Expándit Sion manus suas, non est qui consolétur eam: mandávit Dóminus advérsum Jacob in circúitu ejus hostes ejus: facta est Jerúsalem quasi pollúta ménstruis inter eos.
1	18	Sade. Justus est Dóminus, quia os ejus ad iracúndiam provocávi: audíte óbsecro univérsi pópuli, et vidéte dolórem meum: vírgines meæ, et júvenes mei abiérunt in captivitátem.
1	19	Coph. Vocávi amícos meos, et ipsi decepérunt me: sacerdótes mei, et senes mei in urbe consúmpti sunt: quia quæsiérunt cibum sibi ut refocillárent ánimam suam.
1	20	Res. Vide Dómine quóniam tríbulor, conturbátus est venter meus: subvérsum est cor meum in memetípsa, quóniam amaritúdine plena sum: foris interfécit gládius, et domi mors símilis est.
1	21	Sin. Audiérunt quia ingemísco ego, et non est qui consolétur me: omnes inimíci mei audiérunt malum meum, lætáti sunt, quóniam tu fecísti: adduxísti diem consolatiónis, et fient símiles mei.
1	22	Thau. Ingrediátur omne malum eórum coram te: et vindémia eos, sicut vindemiásti me propter omnes iniquitátes meas: multi enim gémitus mei, et cor meum mœrens.
2	1	Aleph. Quómodo obtéxit calígine in furóre suo Dóminus fíliam Sion: projécit de cælo in terram ínclytam Israël, et non est recordátus scabélli pedum suórum in die furóris sui.
2	2	Beth. Præcipitávit Dóminus, nec pepércit, ómnia speciósa Jacob: destrúxit in furóre suo munitiónes vírginis Juda, et dejécit in terram: pólluit regnum, et príncipes ejus.
2	3	Ghimel. Confrégit in ira furóris sui omne cornu Israël: avértit retrórsum déxteram suam a fácie inimíci: et succéndit in Jacob quasi ignem flammæ devorántis in gyro.
2	4	Daleth. Teténdit arcum suum quasi inimícus, firmávit déxteram suam quasi hostis: et occídit omne, quod pulchrum erat visu in tabernáculo fíliæ Sion, effúdit quasi ignem indignatiónem suam.
2	5	He. Factus est Dóminus velut inimícus: præcipitávit Israël, præcipitávit ómnia mœ́nia ejus: dissipávit munitiónes ejus, et replévit in fília Juda humiliátum et humiliátam.
2	6	Vau. Et dissipávit quasi hortum tentórium suum, demolítus est tabernáculum suum: oblivióni trádidit Dóminus in Sion festivitátem, et sábbatum: et in oppróbrium, et in indignatiónem furóris sui, regem et sacerdótem.
2	7	Zain. Répulit Dóminus altáre suum, maledíxit sanctificatióni suæ: trádidit in manu inimíci muros túrrium ejus: vocem dedérunt in domo Dómini sicut in die solémni.
2	8	Heth. Cogitávit Dóminus dissipáre murum fíliæ Sion: teténdit funículum suum, et non avértit manum suam a perditióne: luxítque antemurále, et murus páriter dissipátus est.
2	9	Teth. Defíxæ sunt in terra portæ ejus, pérdidit et contrívit vectes ejus: regem ejus et príncipes ejus in géntibus: non est lex, et prophétæ ejus non invenérunt visiónem a Dómino.
2	10	Jod. Sedérunt in terra, conticuérunt senes fíliæ Sion: conspersérunt cínere cápita sua, accíncti sunt cilíciis: abjecérunt in terram cápita sua vírgines Jerúsalem.
2	11	Caph. Defecérunt præ lácrymis óculi mei, conturbáta sunt víscera mea: effúsum est in terra jecur meum super contritióne fíliæ pópuli mei, cum defíceret párvulus, et lactens in platéis óppidi.
2	12	Lamed. Mátribus suis dixérunt: Ubi est tríticum et vinum? cum defícerent quasi vulneráti in platéis civitátis: cum exhalárent ánimas suas in sinu matrum suárum.
2	13	Mem. Cui comparábo te? vel cui assimilábo te fília Jerúsalem? cui exæquábo te, et consolábor te virgo fília Sion? magna est enim velut mare contrítio tua: quis medébitur tui?
2	14	Nun. Prophétæ tui vidérunt tibi falsa, et stulta, nec aperiébant iniquitátem tuam, ut te ad pœniténtiam provocárent: vidérunt autem tibi assumptiónes falsas, et ejectiónes.
2	15	Samech. Plausérunt super te mánibus omnes transeúntes per viam: sibilavérunt, et movérunt caput suum super fíliam Jerúsalem: Hǽccine est urbs, dicéntes, perfécti decóris, gáudium univérsæ terræ?
2	16	Phe. Aperuérunt super te os suum omnes inimíci tui: sibilavérunt, et fremuérunt déntibus, et dixérunt: Devorábimus: en ista est dies, quam exspectabámus: invénimus, vídimus.
2	17	Ain. Fecit Dóminus quæ cogitávit, complévit sermónem suum, quem præcéperat a diébus antíquis: destrúxit, et non pepércit, et lætificávit super te inimícum, et exaltávit cornu hóstium tuórum.
2	18	Sade. Clamávit cor eórum ad Dóminum super muros fíliæ Sion: Deduc quasi torréntem lácrymas per diem, et noctem: non des réquiem tibi, neque táceat pupílla óculi tui.
2	19	Coph. Consúrge, lauda in nocte in princípio vigiliárum: effúnde sicut aquam cor tuum ante conspéctum Dómini: leva ad eum manus tuas pro ánima parvulórum tuórum, qui defecérunt in fame in cápite ómnium compitórum.
2	20	Res. Vide Dómine, et consídera quem vindemiáveris ita: ergóne cómedent mulíeres fructum suum, párvulos ad mensúram palmæ? si occíditur in sanctuário Dómini sacérdos, et prophéta?
2	21	Sin. Jacuérunt in terra foris puer, et senex: vírgines meæ, et júvenes mei cecidérunt in gládio: interfecísti in die furóris tui: percussísti, nec misértus es.
2	22	Thau. Vocásti quasi ad diem solémnem, qui terrérent me de circúitu: et non fuit in die furóris Dómini qui effúgeret, et relinquerétur: quos educávi et enutrívi, inimícus meus consúmpsit eos.
3	1	Aleph. Ego vir videns paupertátem meam in virga indignatiónis ejus.
3	2	Aleph. Me minávit, et addúxit in ténebras, et non in lucem.
3	3	Aleph. Tantum in me vertit, et convértit manum suam tota die.
3	4	Beth. Vetústam fecit pellem meam, et carnem meam, contrívit ossa mea.
3	5	Beth. Ædificávit in gyro meo, et circúmdedit me felle et labóre.
3	6	Beth. In tenebrósis collocávit me, quasi mórtuos sempitérnos.
3	7	Ghimel. Circumædificávit advérsum me, ut non egrédiar: aggravávit cómpedem meum.
3	8	Ghimel. Sed et cum clamávero, et rogávero, exclúsit oratiónem meam.
3	9	Ghimel. Conclúsit vias meas lapídibus quadris, sémitas meas subvértit.
3	10	Daleth. Ursus insídians factus est mihi: leo in abscónditis.
3	11	Daleth. Sémitas meas subvértit, et confrégit me: pósuit me desolátam.
3	12	Daleth. Teténdit arcum suum, et pósuit me quasi signum ad sagíttam.
3	13	He. Misit in rénibus meis fílias pháretræ suæ.
3	14	He. Factus sum in derísum omni pópulo meo, cánticum eórum tota die.
3	15	He. Replévit me amaritudínibus, inebriávit me absínthio.
3	16	Vau. Et fregit ad númerum dentes meos, cibávit me cínere.
3	17	Vau. Et repúlsa est a pace ánima mea, oblítus sum bonórum.
3	18	Vau. Et dixi: Périit finis meus, et spes mea a Dómino.
3	19	Zain. Recordáre paupertátis, et transgressiónis meæ, absínthii et fellis.
3	20	Zain. Memória memor ero, et tabéscet in me ánima mea.
3	21	Zain. Hæc recólens in corde meo, ídeo sperábo.
3	22	Heth. Misericórdiæ Dómini, quia non sumus consúmpti: quia non defecérunt miseratiónes ejus.
3	23	Heth. Novi dilúculo, multa est fides tua.
3	24	Heth. Pars mea Dóminus, dixit ánima mea: proptérea exspectábo eum.
3	25	Teth. Bonus est Dóminus sperántibus in eum, ánimæ quærénti illum.
3	26	Teth. Bonum est præstolári cum siléntio salutáre Dei.
3	27	Teth. Bonum est viro, cum portáverit jugum ab adolescéntia sua.
3	28	Jod. Sedébit solitárius, et tacébit: quia levávit super se.
3	29	Jod. Ponet in púlvere os suum, si forte sit spes.
3	30	Jod. Dabit percutiénti se maxíllam, saturábitur oppróbriis.
3	31	Caph. Quia non repéllet in sempitérnum Dóminus.
3	32	Caph. Quia si abjécit, et miserébitur secúndum multitúdinem misericordiárum suárum.
3	33	Caph. Non enim humiliávit ex corde suo, et abjécit fílios hóminum,
3	34	Lamed. ut cónteret sub pédibus suis omnes vinctos terræ,
3	35	Lamed. ut declináret judícium viri in conspéctu vultus Altíssimi,
3	36	Lamed. ut pervérteret hóminem in judício suo, Dóminus ignorávit.
3	37	Mem. Quis est iste qui dixit ut fíeret, Dómino non jubénte?
3	38	Mem. Ex ore Altíssimi non egrediéntur nec mala nec bona?
3	39	Mem. Quid murmurávit homo vivens, vir pro peccátis suis?
3	40	Nun. Scrutémur vias nostras, et quærámus, et revertámur ad Dóminum.
3	41	Nun. Levémus corda nostra cum mánibus ad Dóminum in cælos.
3	42	Nun. Nos iníque égimus, et ad iracúndiam provocávimus: idcírco tu inexorábilis es.
3	43	Samech. Operuísti in furóre, et percussísti nos: occidísti, nec pepercísti.
3	44	Samech. Opposuísti nubem tibi, ne tránseat orátio.
3	45	Samech. Eradicatiónem, et abjectiónem posuísti me in médio populórum.
3	46	Phe. Aperuérunt super nos os suum omnes inimíci.
3	47	Phe. Formído, et láqueus facta est nobis vaticinátio, et contrítio.
3	48	Phe. Divisiónes aquárum dedúxit óculus meus, in contritióne fíliæ pópuli mei.
3	49	Ain. Oculus meus afflíctus est, nec tácuit, eo quod non esset réquies,
3	50	Ain. donec respíceret et vidéret Dóminus de cælis.
3	51	Ain. Oculus meus deprædátus est ánimam meam in cunctis filiábus urbis meæ.
3	52	Sade. Venatióne cepérunt me quasi avem inimíci mei gratis.
3	53	Sade. Lapsa est in lacum vita mea, et posuérunt lápidem super me.
3	54	Sade. Inundavérunt aquæ super caput meum: dixi: Périi.
3	55	Coph. Invocávi nomen tuum Dómine de lacu novíssimo.
3	56	Coph. Vocem meam audísti: ne avértas aurem tuam a singúltu meo, et clamóribus.
3	57	Coph. Appropinquásti in die, quando invocávi te: dixísti: Ne tímeas.
3	58	Res. Judicásti Dómine causam ánimæ meæ, redémptor vitæ meæ.
3	59	Res. Vidísti Dómine iniquitátem illórum advérsum me: júdica judícium meum.
3	60	Res. Vidísti omnem furórem, univérsas cogitatiónes eórum advérsum me.
3	61	Sin. Audísti oppróbrium eórum Dómine, omnes cogitatiónes eórum advérsum me.
3	62	Sin. Lábia insurgéntium mihi, et meditatiónes eórum advérsum me tota die.
3	63	Sin. Sessiónem eórum, et resurrectiónem eórum vide: ego sum psalmus eórum.
3	64	Thau. Reddes eis vicem Dómine juxta ópera mánuum suárum.
3	65	Thau. Dabis eis scutum cordis labórem tuum.
3	66	Thau. Persequéris in furóre, et cónteres eos sub cælis Dómine.
4	1	Aleph. Quómodo obscurátum est aurum, mutátus est color óptimus, dispérsi sunt lápides sanctuárii in cápite ómnium plateárum?
4	2	Beth. Fílii Sion ínclyti, et amícti auro primo: quómodo reputáti sunt in vasa téstea, opus mánuum fíguli?
4	3	Ghimel. Sed et lámiæ nudavérunt mammam, lactavérunt cátulos suos: fília pópuli mei crudélis quasi strúthio in desérto.
4	4	Daleth. Adhǽsit lingua lacténtis ad palátum ejus in siti: párvuli petiérunt panem, et non erat qui frángeret eis.
4	5	He. Qui vescebántur voluptuóse, interiérunt in viis: qui nutriebántur in cróceis, amplexáti sunt stércora.
4	6	Vau. Et major effécta est iníquitas fíliæ pópuli mei peccáto Sodomórum, quæ subvérsa est in moménto, et non cepérunt in ea manus.
4	7	Zain. Candidióres Nazarǽi ejus nive, nitidióres lacte, rubicundióres ébore antíquo, sapphíro pulchrióres.
4	8	Heth. Denigráta est super carbónes fácies eórum, et non sunt cógniti in platéis: adhǽsit cutis eórum óssibus: áruit, et facta est quasi lignum.
4	9	Teth. Mélius fuit occísis gládio, quam interféctis fame: quóniam isti extabuérunt consúmpti a sterilitáte terræ.
4	10	Jod. Manus mulíerum misericórdium coxérunt fílios suos: facti sunt cibus eárum in contritióne fíliæ pópuli mei.
4	11	Caph. Complévit Dóminus furórem suum, effúdit iram indignatiónis suæ: et succéndit ignem in Sion, et devorávit fundaménta ejus.
4	12	Lamed. Non credidérunt reges terræ, et univérsi habitatóres orbis, quóniam ingrederétur hostis et inimícus per portas Jerúsalem:
4	13	Mem. propter peccáta prophetárum ejus, et iniquitátes sacerdótum ejus, qui effudérunt in médio ejus sánguinem justórum.
4	14	Nun. Erravérunt cæci in platéis, pollúti sunt in sánguine: cumque non possent, tenuérunt lacínias suas.
4	15	Samech. Recédite pollúti, clamavérunt eis: recédite, abíte, nolíte tángere: jurgáti quippe sunt, et commóti dixérunt inter gentes: Non addet ultra ut hábitet in eis.
4	16	Phe. Fácies Dómini divísit eos, non addet ut respíciat eos: fácies sacerdótum non erubuérunt, neque senum misérti sunt.
4	17	Ain. Cum adhuc subsisterémus, defecérunt óculi nostri ad auxílium nostrum vanum, cum respicerémus atténti ad gentem, quæ salváre non póterat.
4	18	Sade. Lubricavérunt vestígia nostra in itínere plateárum nostrárum, appropinquávit finis noster: compléti sunt dies nostri, quia venit finis noster.
4	19	Coph. Velocióres fuérunt persecutóres nostri áquilis cæli: super montes persecúti sunt nos, in desérto insidiáti sunt nobis.
4	20	Res. Spíritus oris nostri Christus Dóminus captus est in peccátis nostris: cui díximus: In umbra tua vivémus in géntibus.
4	21	Sin. Gaude et lætáre fília Edom, quæ hábitas in terra Hus: ad te quoque pervéniet calix, inebriáberis, atque nudáberis.
4	22	Thau. Compléta est iníquitas tua fília Sion, non addet ultra ut tránsmigret te: visitávit iniquitátem tuam fília Edom, discoopéruit peccáta tua.
5	1	[Orátio Jeremíæ prophétæ] Recordáre Dómine quid accíderit nobis: intuére et réspice oppróbrium nostrum.
5	2	Heréditas nostra versa est ad aliénos, domus nostræ ad extráneos.
5	3	Pupílli facti sumus absque patre, matres nostræ quasi víduæ.
5	4	Aquam nostram pecúnia bíbimus: ligna nostra prétio comparávimus.
5	5	Cervícibus nostris minabámur, lassis non dabátur réquies.
5	6	Ægýpto dédimus manum, et Assýriis ut saturarémur pane.
5	7	Patres nostri peccavérunt, et non sunt: et nos iniquitátes eórum portávimus.
5	8	Servi domináti sunt nostri: non fuit qui redímeret de manu eórum.
5	9	In animábus nostris afferebámus panem nobis, a fácie gládii in desérto.
5	10	Pellis nostra, quasi clíbanus exústa est a fácie tempestátum famis.
5	11	Mulíeres in Sion humiliavérunt, et vírgines in civitátibus Juda.
5	12	Príncipes manu suspénsi sunt: fácies senum non erubuérunt.
5	13	Adolescéntibus impudíce abúsi sunt: et púeri in ligno corruérunt.
5	14	Senes defecérunt de portis, júvenes de choro psalléntium.
5	15	Defécit gáudium cordis nostri: versus est in luctum chorus noster.
5	16	Cécidit coróna cápitis nostri: væ nobis, quia peccávimus.
5	17	Proptérea mœstum factum est cor nostrum, ídeo contenebráti sunt óculi nostri.
5	18	Propter montem Sion quia dispériit, vulpes ambulavérunt in eo.
5	19	Tu autem Dómine in ætérnum permanébis, sólium tuum in generatiónem et generatiónem.
5	20	Quare in perpétuum obliviscéris nostri, derelínques nos in longitúdine diérum?
5	21	Convérte nos Dómine ad te, et convertémur: ínnova dies nostros, sicut a princípio.
5	22	Sed projíciens repulísti nos, irátus es contra nos veheménter.
