1	1	In mense octávo, in anno secúndo Daríi regis, factum est verbum Dómini ad Zacharíam, fílium Barachíæ fílii Addo prophétam, dicens:
1	2	Irátus est Dóminus super patres vestros iracúndia.
1	3	Et dices ad eos: Hæc dicit Dóminus exercítuum: Convertímini ad me, ait Dóminus exercítuum: et convértar ad vos, dicit Dóminus exercítuum.
1	4	Ne sitis sicut patres vestri, ad quos clamábant prophétæ prióres, dicéntes: Hæc dicit Dóminus exercítuum: Convertímini de viis vestris malis, et de cogitatiónibus vestris péssimis: et non audiérunt, neque attendérunt ad me, dicit Dóminus.
1	5	Patres vestri ubi sunt? et prophétæ numquid in sempitérnum vivent?
1	6	Verúmtamen verba mea, et legítima mea, quæ mandávi servis meis prophétis, numquid non comprehendérunt patres vestros, et convérsi sunt, et dixérunt: Sicut cogitávit Dóminus exercítuum fácere nobis secúndum vias nostras, et secúndum adinventiónes nostras, fecit nobis?
1	7	In die vigésima et quarta undécimi mensis Sabath, in anno secúndo Daríi, factum est verbum Dómini ad Zacharíam fílium Barachíæ, fílii Addo, prophétam, dicens:
1	8	Vidi per noctem, et ecce vir ascéndens super equum rufum, et ipse stabat inter myrtéta, quæ erant in profúndo: et post eum equi rufi, várii, et albi.
1	9	Et dixi: Quid sunt isti, Dómine mi? Et dixit ad me ángelus, qui loquebátur in me: Ego osténdam tibi quid sint hæc.
1	10	Et respóndit vir, qui stabat inter myrtéta, et dixit: Isti sunt, quos misit Dóminus ut perámbulent terram.
1	11	Et respondérunt ángelo Dómini, qui stabat inter myrtéta, et dixérunt: Perambulávimus terram, et ecce omnis terra habitátur, et quiéscit.
1	12	Et respóndit ángelus Dómini, et dixit: Dómine exercítuum úsquequo tu non miseréberis Jerúsalem, et úrbium Juda, quibus irátus es? Iste jam septuagésimus annus est.
1	13	Et respóndit Dóminus ángelo, qui loquebátur in me verba bona, verba consolatória.
1	14	Et dixit ad me ángelus, qui loquebátur in me: Clama, dicens: Hæc dicit Dóminus exercítuum: Zelátus sum Jerúsalem, et Sion zelo magno.
1	15	Et ira magna ego iráscor super gentes opuléntas: quia ego irátus sum parum, ipsi vero adjuvérunt in malum.
1	16	Proptérea hæc dicit Dóminus: Revértar ad Jerúsalem in misericórdiis: et domus mea ædificábitur in ea, ait Dóminus exercítuum, et perpendículum extendétur super Jerúsalem.
1	17	Adhuc clama, dicens: Hæc dicit Dóminus exercítuum: Adhuc áffluent civitátes meæ bonis: et consolábitur adhuc Dóminus Sion, et éliget adhuc Jerúsalem.
1	18	Et levávi óculos meos, et vidi, et ecce quátuor córnua.
1	19	Et dixi ad ángelum, qui loquebátur in me: Quid sunt hæc? Et dixit ad me: Hæc sunt córnua, quæ ventilavérunt Judam, et Israël, et Jerúsalem.
1	20	Et osténdit mihi Dóminus quátuor fabros.
1	21	Et dixi: Quid isti véniunt fácere? Qui ait, dicens: Hæc sunt córnua, quæ ventilavérunt Judam per síngulos viros, et nemo eórum levávit caput suum: et venérunt isti deterrére ea, ut dejíciant córnua géntium, quæ levavérunt cornu super terram Juda ut dispérgerent eam.
2	1	Et levávi óculos meos, et vidi: et ecce vir, et in manu ejus funículus mensórum.
2	2	Et dixi: Quo tu vadis? Et dixit ad me: Ut métiar Jerúsalem, et vídeam quanta sit latitúdo ejus, et quanta longitúdo ejus.
2	3	Et ecce ángelus, qui loquebátur in me, egrediebátur, et ángelus álius egrediebátur in occúrsum ejus.
2	4	Et dixit ad eum: Curre, lóquere ad púerum istum, dicens: Absque muro habitábitur Jerúsalem, præ multitúdine hóminum, et jumentórum in médio ejus.
2	5	Et ego ero ei, ait Dóminus, murus ignis in circúitu: et in glória ero in médio ejus.
2	6	O, o fúgite de terra aquilónis, dicit Dóminus: quóniam in quátuor ventos cæli dispérsi vos, dicit Dóminus.
2	7	O Sion, fuge quæ hábitas apud fíliam Babylónis:
2	8	quia hæc dicit Dóminus exercítuum: Post glóriam misit me ad gentes, quæ spoliavérunt vos: qui enim tetígerit vos, tangit pupíllam óculi mei:
2	9	quia ecce ego levo manum meam super eos, et erunt prædæ his, qui serviébant sibi: et cognoscétis quia Dóminus exercítuum misit me.
2	10	Lauda, et lætáre fília Sion: quia ecce ego vénio, et habitábo in médio tui, ait Dóminus.
2	11	Et applicabúntur gentes multæ ad Dóminum in die illa, et erunt mihi in pópulum, et habitábo in médio tui: et scies quia Dóminus exercítuum misit me ad te.
2	12	Et possidébit Dóminus Judam partem suam in terra sanctificáta: et éliget adhuc Jerúsalem.
2	13	Síleat omnis caro a fácie Dómini: quia consurréxit de habitáculo sancto suo.
3	1	Et osténdit mihi Dóminus Jesum sacerdótem magnum, stantem coram ángelo Dómini: et Satan stabat a dextris ejus ut adversarétur ei.
3	2	Et dixit Dóminus ad Satan: Increpet Dóminus in te, Satan: et íncrepet Dóminus in te, qui elégit Jerúsalem: numquid non iste torris est érutus de igne?
3	3	Et Jesus erat indútus véstibus sórdidis, et stabat ante fáciem ángeli.
3	4	Qui respóndit, et ait ad eos, qui stabant coram se, dicens: Auférte vestiménta sórdida ab eo. Et dixit ad eum: Ecce ábstuli a te iniquitátem tuam, et índui te mutatóriis.
3	5	Et dixit: Pónite cídarim mundam super caput ejus. Et posuérunt cídarim mundam super caput ejus, et induérunt eum véstibus: et ángelus Dómini stabat.
3	6	Et contestabátur ángelus Dómini Jesum, dicens:
3	7	Hæc dicit Dóminus exercítuum: Si in viis meis ambuláveris, et custódiam meam custodíeris: tu quoque judicábis domum meam, et custódies átria mea, et dabo tibi ambulántes de his, qui nunc hic assístunt.
3	8	Audi Jesu sacérdos magne, tu et amíci tui, qui hábitant coram te, quia viri portendéntes sunt: ecce enim ego addúcam servum meum Oriéntem.
3	9	Quia ecce lapis, quem dedi coram Jesu: super lápidem unum septem óculi sunt: ecce ego cælábo sculptúram ejus, ait Dóminus exercítuum: et áuferam iniquitátem terræ illíus in die una.
3	10	In die illa, dicit Dóminus exercítuum, vocábit vir amícum suum subter vitem, et subter ficum.
4	1	Et revérsus est ángelus, qui loquebátur in me, et suscitávit me quasi virum, qui suscitátur de somno suo.
4	2	Et dixit ad me: Quid tu vides? Et dixi: Vidi, et ecce candelábrum áureum totum, et lampas ejus super caput ipsíus, et septem lucérnæ ejus super illud: et septem infusória lucérnis, quæ erant super caput ejus.
4	3	Et duæ olívæ super illud: una a dextris lámpadis, et una a sinístris ejus.
4	4	Et respóndi, et aio ad ángelum, qui loquebátur in me, dicens: Quid sunt hæc, dómine mi?
4	5	Et respóndit ángelus, qui loquebátur in me, et dixit ad me: Numquid nescis quid sunt hæc? Et dixi: Non, dómine mi.
4	6	Et respóndit, et ait ad me, dicens: Hoc est verbum Dómini ad Zoróbabel, dicens: Non in exércitu, nec in róbore, sed in spíritu meo, dicit Dóminus exercítuum.
4	7	Quis tu mons magne coram Zoróbabel? in planum: et edúcet lápidem primárium, et exæquábit grátiam grátiæ ejus.
4	8	Et factum est verbum Dómini ad me, dicens:
4	9	Manus Zoróbabel fundavérunt domum istam, et manus ejus perfícient eam: et sciétis quia Dóminus exercítuum misit me ad vos.
4	10	Quis enim despéxit dies parvos? et lætabúntur, et vidébunt lápidem stánneum in manu Zoróbabel. Septem isti óculi sunt Dómini, qui discúrrunt in univérsam terram.
4	11	Et respóndi, et dixi ad eum: Quid sunt duæ olívæ istæ, ad déxteram candelábri, et ad sinístram ejus?
4	12	Et respóndi secúndo, et dixi ad eum: Quid sunt duæ spicæ olivárum, quæ sunt juxta duo rostra áurea, in quibus sunt suffusória ex auro?
4	13	Et ait ad me, dicens: Numquid nescis quid sunt hæc? Et dixi: Non, dómine mi.
4	14	Et dixit: Isti sunt duo fílii ólei, qui assístunt Dominatóri univérsæ terræ.
5	1	Et convérsus sum, et levávi óculos meos: et vidi, et ecce volúmen volans.
5	2	Et dixit ad me: Quid tu vides? Et dixi: Ego vídeo volúmen volans: longitúdo ejus vigínti cubitórum, et latitúdo ejus decem cubitórum.
5	3	Et dixit ad me: Hæc est maledíctio, quæ egréditur super fáciem omnis terræ: quia omnis fur, sicut ibi scriptum est, judicábitur: et omnis jurans, ex hoc simíliter judicábitur.
5	4	Edúcam illud, dicit Dóminus exercítuum: et véniet ad domum furis, et ad domum jurántis in nómine meo mendáciter: et commorábitur in médio domus ejus, et consúmet eam, et ligna ejus, et lápides ejus.
5	5	Et egréssus est ángelus, qui loquebátur in me, et dixit ad me: Leva óculos tuos, et vide quid est hoc quod egréditur.
5	6	Et dixi: Quidnam est? Et ait: Hæc est ámphora egrédiens. Et dixit: Hæc est óculus eórum in univérsa terra.
5	7	Et ecce taléntum plumbi portabátur, et ecce múlier una sedens in médio ámphoræ.
5	8	Et dixit: Hæc est impíetas. Et projécit eam in médio ámphoræ, et misit massam plúmbeam in os ejus.
5	9	Et levávi óculos meos, et vidi: et ecce duæ mulíeres egrediéntes: et spíritus in alis eárum, et habébant alas quasi alas milvi: et levavérunt ámphoram inter terram, et cælum.
5	10	Et dixi ad ángelum, qui loquebátur in me: Quo istæ déferunt ámphoram?
5	11	Et dixit ad me: Ut ædificétur ei domus in terra Sénnaar, et stabiliátur, et ponátur ibi super basem suam.
6	1	Et convérsus sum, et levávi óculos meos, et vidi: et ecce quátuor quadrígæ egrediéntes de médio duórum móntium: et montes, montes ǽrei.
6	2	In quadríga prima equi rufi, et in quadríga secúnda equi nigri,
6	3	et in quadríga tértia equi albi, et in quadríga quarta equi várii, et fortes.
6	4	Et respóndi, et dixi ad ángelum, qui loquebátur in me: Quid sunt hæc, dómine mi?
6	5	Et respóndit ángelus, et ait ad me: Isti sunt quátuor venti cæli, qui egrediúntur ut stent coram Dominatóre omnis terræ.
6	6	In qua erant equi nigri, egrediebántur in terram aquilónis: et albi egréssi sunt post eos: et várii egréssi sunt ad terram austri.
6	7	Qui autem erant robustíssimi, exiérunt, et quærébant ire, et discúrrere per omnem terram. Et dixit: Ite, perambuláte terram: et perambulavérunt terram.
6	8	Et vocávit me, et locútus est ad me, dicens: Ecce qui egrediúntur in terram aquilónis, requiéscere fecérunt spíritum meum in terra aquilónis.
6	9	Et factum est verbum Dómini ad me, dicens:
6	10	Sume a transmigratióne ab Hóldai, et a Tobía, et ab Idaía: et vénies tu in die illa, et intrábis domum Josíæ fílii Sophoníæ, qui venérunt de Babylóne.
6	11	Et sumes aurum, et argéntum: et fácies corónas, et pones in cápite Jesu fílii Jósedec, sacerdótis magni,
6	12	et loquéris ad eum, dicens: Hæc ait Dóminus exercítuum, dicens: Ecce vir Oriens nomen ejus: et subter eum oriétur, et ædificábit templum Dómino.
6	13	Et ipse éxstruet templum Dómino: et ipse portábit glóriam, et sedébit, et dominábitur super sólio suo: et erit sacérdos super sólio suo: et consílium pacis erit inter illos duos.
6	14	Et corónæ erunt Helem, et Tobíæ, et Idaíæ, et Hem fílio Sophoníæ, memoriále in templo Dómini.
6	15	Et qui procul sunt, vénient, et ædificábunt in templo Dómini: et sciétis quia Dóminus exercítuum misit me ad vos. Erit autem hoc, si audítu audiéritis vocem Dómini Dei vestri.
7	1	Et factum est in anno quarto Daríi regis, factum est verbum Dómini ad Zacharíam, in quarta mensis noni, qui est Casleu.
7	2	Et misérunt ad domum Dei Sárasar, et Rogómmelech, et viri, qui erant cum eo, ad deprecándam fáciem Dómini:
7	3	ut dícerent sacerdótibus domus Dómini exercítuum, et prophétis, loquéntes: Numquid flendum est mihi in quinto mense, vel sanctificáre me débeo, sicut jam feci multis annis?
7	4	Et factum est verbum Dómini exercítuum ad me, dicens:
7	5	Lóquere ad omnem pópulum terræ, et ad sacerdótes, dicens: Cum jejunarétis, et plangerétis in quinto et séptimo per hos septuagínta annos, numquid jejúnium jejunástis mihi?
7	6	Et cum comedístis et bibístis, numquid non vobis comedístis, et vobismetípsis bibístis?
7	7	Numquid non sunt verba, quæ locútus est Dóminus in manu prophetárum priórum, cum adhuc Jerúsalem habitarétur ut esset opulénta, ipsa et urbes in circúitu ejus, et ad austrum, et in campéstribus habitarétur?
7	8	Et factum est verbum Dómini ad Zacharíam, dicens:
7	9	Hæc ait Dóminus exercítuum, dicens: Judícium verum judicáte, et misericórdiam, et miseratiónes fácite, unusquísque cum fratre suo.
7	10	Et víduam, et pupíllum, et ádvenam, et páuperem nolíte calumniári: et malum vir fratri suo non cógitet in corde suo.
7	11	Et noluérunt atténdere, et avertérunt scápulam recedéntem, et aures suas aggravavérunt ne audírent.
7	12	Et cor suum posuérunt ut adamántem, ne audírent legem, et verba quæ misit Dóminus exercítuum in spíritu suo per manum prophetárum priórum: et facta est indignátio magna a Dómino exercítuum.
7	13	Et factum est sicut locútus est, et non audiérunt: sic clamábunt, et non exáudiam, dicit Dóminus exercítuum.
7	14	Et dispérsi eos per ómnia regna, quæ nésciunt: et terra desoláta est ab eis, eo quod non esset tránsiens et revértens: et posuérunt terram desiderábilem in desértum.
8	1	Et factum est verbum Dómini exercítuum, dicens:
8	2	Hæc dicit Dóminus exercítuum: Zelátus sum Sion zelo magno, et indignatióne magna zelátus sum eam.
8	3	Hæc dicit Dóminus exercítuum: Revérsus sum ad Sion, et habitábo in médio Jerúsalem: et vocábitur Jerúsalem Cívitas veritátis, et Mons Dómini exercítuum mons sanctificátus.
8	4	Hæc dicit Dóminus exercítuum: Adhuc habitábunt senes, et anus in platéis Jerúsalem: et viri báculus in manu ejus præ multitúdine diérum.
8	5	Et platéæ civitátis complebúntur infántibus et puéllis ludéntibus in platéis ejus.
8	6	Hæc dicit Dóminus exercítuum: Si vidébitur diffícile in óculis reliquiárum pópuli hujus in diébus illis, numquid in óculis meis diffícile erit? dicit Dóminus exercítuum.
8	7	Hæc dicit Dóminus exercítuum: Ecce ego salvábo pópulum meum de terra oriéntis, et de terra occásus solis.
8	8	Et addúcam eos, et habitábunt in médio Jerúsalem: et erunt mihi in pópulum, et ego ero eis in Deum, in veritáte, et in justítia.
8	9	Hæc dicit Dóminus exercítuum: Conforténtur manus vestræ, qui audítis in his diébus sermónes istos per os prophetárum, in die qua fundáta est domus Dómini exercítuum, ut templum ædificarétur.
8	10	Síquidem ante dies illos merces hóminum non erat, nec merces jumentórum erat: neque introëúnti, neque exeúnti erat pax præ tribulatióne: et dimísi omnes hómines, unumquémque contra próximum suum.
8	11	Nunc autem non juxta dies prióres ego fáciam relíquiis pópuli hujus, dicit Dóminus exercítuum,
8	12	sed semen pacis erit: vínea dabit fructum suum, et terra dabit germen suum, et cæli dabunt rorem suum: et possidére fáciam relíquias pópuli hujus univérsa hæc.
8	13	Et erit: sicut erátis maledíctio in géntibus, domus Juda, et domus Israël: sic salvábo vos, et éritis benedíctio: nolíte timére, conforténtur manus vestræ.
8	14	Quia hæc dicit Dóminus exercítuum: Sicut cogitávi ut afflígerem vos, cum ad iracúndiam provocássent patres vestri me, dicit Dóminus,
8	15	et non sum misértus: sic convérsus cogitávi in diébus istis ut benefáciam dómui Juda, et Jerúsalem: nolíte timére.
8	16	Hæc sunt ergo verba, quæ faciétis: Loquímini veritátem unusquísque cum próximo suo: veritátem, et judícium pacis judicáte in portis vestris.
8	17	Et unusquísque malum contra amícum suum ne cogitétis in córdibus vestris, et juraméntum mendax ne diligátis: ómnia enim hæc sunt, quæ odi, dicit Dóminus.
8	18	Et factum est verbum Dómini exercítuum ad me, dicens:
8	19	Hæc dicit Dóminus exercítuum: Jejúnium quarti, et jejúnium quinti, et jejúnium séptimi, et jejúnium décimi erit dómui Juda in gáudium, et lætítiam, et in solemnitátes præcláras: veritátem tantum, et pacem dilígite.
8	20	Hæc dicit Dóminus exercítuum: Usquequo véniant pópuli, et hábitent in civitátibus multis,
8	21	et vadant habitatóres, unus ad álterum, dicéntes: Eámus, et deprecémur fáciem Dómini, et quærámus Dóminum exercítuum: vadam étiam ego.
8	22	Et vénient pópuli multi, et gentes robústæ, ad quæréndum Dóminum exercítuum in Jerúsalem, et deprecándam fáciem Dómini.
8	23	Hæc dicit Dóminus exercítuum: In diébus illis, in quibus apprehéndent decem hómines ex ómnibus linguis géntium, et apprehéndent fímbriam viri Judǽi, dicéntes: Ibimus vobíscum: audívimus enim quóniam Deus vobíscum est.
9	1	Onus verbi Dómini in terra Hadrach, et Damásci requiéi ejus: quia Dómini est óculus hóminis, et ómnium tríbuum Israël.
9	2	Emath quoque in términis ejus, et Tyrus, et Sidon: assumpsérunt quippe sibi sapiéntiam valde.
9	3	Et ædificávit Tyrus munitiónem suam, et coacervávit argéntum quasi humum, et aurum ut lutum plateárum.
9	4	Ecce Dóminus possidébit eam: et percútiet in mari fortitúdinem ejus, et hæc igni devorábitur.
9	5	Vidébit Ascalon, et timébit: et Gaza, et dolébit nimis: et Accaron, quóniam confúsa est spes ejus: et períbit rex de Gaza, et Ascalon non habitábitur.
9	6	Et sedébit separátor in Azóto, et dispérdam supérbiam Philisthinórum.
9	7	Et áuferam sánguinem ejus de ore ejus, et abominatiónes ejus de médio déntium ejus: et relinquétur étiam ipse Deo nostro, et erit quasi dux in Juda, et Accaron quasi Jebusǽus.
9	8	Et circúmdabo domum meam ex his, qui mílitant mihi eúntes et reverténtes, et non transíbit super eos ultra exáctor: quia nunc vidi in óculis meis.
9	9	Exsúlta satis fília Sion, júbila fília Jerúsalem: ecce rex tuus véniet tibi justus, et salvátor: ipse pauper, et ascéndens super ásinam, et super pullum fílium ásinæ.
9	10	Et dispérdam quadrígam ex Ephraim, et equum de Jerúsalem, et dissipábitur arcus belli: et loquétur pacem géntibus, et potéstas ejus a mari usque ad mare, et a flumínibus usque ad fines terræ.
9	11	Tu quoque in sánguine testaménti tui emisísti vinctos tuos de lacu, in quo non est aqua.
9	12	Convertímini ad munitiónem vincti spei, hódie quoque annúntians duplícia reddam tibi.
9	13	Quóniam exténdi mihi Judam quasi arcum, implévi Ephraim: et suscitábo fílios tuos Sion super fílios tuos Grǽcia: et ponam te quasi gládium fórtium.
9	14	Et Dóminus Deus super eos vidébitur, et exíbit ut fulgur jáculum ejus: et Dóminus Deus in tuba canet, et vadet in túrbine austri.
9	15	Dóminus exercítuum próteget eos: et devorábunt, et subjícient lapídibus fundæ: et bibéntes inebriabúntur quasi a vino, et replebúntur ut phíalæ, et quasi córnua altáris.
9	16	Et salvábit eos Dóminus Deus eórum in die illa, ut gregem pópuli sui: quia lápides sancti elevabúntur super terram ejus.
9	17	Quid enim bonum ejus est, et quid pulchrum ejus, nisi fruméntum electórum, et vinum gérminans vírgines?
10	1	Pétite a Dómino plúviam in témpore serótino, et Dóminus fáciet nives: et plúviam imbris dabit eis, síngulis herbam in agro.
10	2	Quia simulácra locúta sunt inútile, et divíni vidérunt mendácium, et somniatóres locúti sunt frustra: vane consolabántur: idcírco abdúcti sunt quasi grex: affligéntur, quia non est eis pastor.
10	3	Super pastóres irátus est furor meus, et super hircos visitábo: quia visitávit Dóminus exercítuum gregem suum, domum Juda, et pósuit eos quasi equum glóriæ suæ in bello.
10	4	Ex ipso ángulus, ex ipso paxíllus, ex ipso arcus prœ́lii, ex ipso egrediétur omnis exáctor simul.
10	5	Et erunt quasi fortes conculcántes lutum viárum in prœ́lio: et bellábunt, quia Dóminus cum eis: et confundéntur ascensóres equórum.
10	6	Et confortábo domum Juda, et domum Joseph salvábo: et convértam eos, quia miserébor eórum: et erunt sicut fuérunt quando non projéceram eos: ego enim Dóminus Deus eórum, et exáudiam eos.
10	7	Et erunt quasi fortes Ephraim, et lætábitur cor eórum quasi a vino: et fílii eórum vidébunt, et lætabúntur, et exsultábit cor eórum in Dómino.
10	8	Sibilábo eis, et congregábo illos, quia redémi eos: et multiplicábo eos sicut ante fúerant multiplicáti.
10	9	Et seminábo eos in pópulis, et de longe recordabúntur mei: et vivent cum fíliis suis, et reverténtur.
10	10	Et redúcam eos de terra Ægýpti, et de Assýriis congregábo eos, et ad terram Gálaad et Líbani addúcam eos, et non inveniétur eis locus:
10	11	et transíbit in maris freto, et percútiet in mari fluctus, et confundéntur ómnia profúnda flúminis, et humiliábitur supérbia Assur, et sceptrum Ægýpti recédet.
10	12	Confortábo eos in Dómino, et in nómine ejus ambulábunt, dicit Dóminus.
11	1	Aperi Líbane portas tuas, et cómedat ignis cedros tuas.
11	2	Ulula ábies, quia cécidit cedrus, quóniam magnífici vastáti sunt: ululáte quercus Basan, quóniam succísus est saltus munítus.
11	3	Vox ululátus pastórum, quia vastáta est magnificéntia eórum: vox rugítus leónum, quóniam vastáta est supérbia Jordánis.
11	4	Hæc dicit Dóminus Deus meus: Pasce pécora occisiónis,
11	5	quæ qui posséderant, occidébant, et non dolébant, et vendébant ea, dicéntes: Benedíctus Dóminus, dívites facti sumus: et pastóres eórum non parcébant eis.
11	6	Et ego non parcam ultra super habitántes terram, dicit Dóminus: ecce ego tradam hómines, unumquémque in manu próximi sui, et in manu regis sui: et concídent terram, et non éruam de manu eórum.
11	7	Et pascam pecus occisiónis propter hoc, o páuperes gregis: et assúmpsi mihi duas virgas: unam vocávi Decórem, et álteram vocávi Funículum: et pavi gregem.
11	8	Et succídi tres pastóres in mense uno, et contrácta est ánima mea in eis: síquidem et ánima eórum variávit in me.
11	9	Et dixi: Non pascam vos: quod móritur, moriátur: et quod succíditur, succidátur: et réliqui dévorent unusquísque carnem próximi sui.
11	10	Et tuli virgam meam, quæ vocabátur Decus, et abscídi eam, ut írritum fácerem fœdus meum, quod percússi cum ómnibus pópulis.
11	11	Et in írritum dedúctum est in die illa: et cognovérunt sic páuperes gregis, qui custódiunt mihi, quia verbum Dómini est.
11	12	Et dixi ad eos: Si bonum est in óculis vestris, afférte mercédem meam: et si non, quiéscite. Et appendérunt mercédem meam trigínta argénteos.
11	13	Et dixit Dóminus ad me: Prójice illud ad statuárium, decórum prétium, quo appretiátus sum ab eis. Et tuli trigínta argénteos: et projéci illos in domum Dómini ad statuárium.
11	14	Et præcídi virgam meam secúndam, quæ appellabátur Funículus, ut dissólverem germanitátem inter Judam, et Israël.
11	15	Et dixit Dóminus ad me: Adhuc sume tibi vasa pastóris stulti.
11	16	Quia ecce ego suscitábo pastórem in terra, qui derelícta non visitábit, dispérsum non quæret, et contrítum non sanábit, et id quod stat non enútriet, et carnes pínguium cómedet, et úngulas eórum dissólvet.
11	17	O pastor, et idólum, derelínquens gregem: gládius super bráchium ejus, et super óculum dextrum ejus: bráchium ejus ariditáte siccábitur, et óculus dexter ejus tenebréscens obscurábitur.
12	1	Onus verbi Dómini super Israël. Dicit Dóminus exténdens cælum, et fundans terram, et fingens spíritum hóminis in eo:
12	2	Ecce ego ponam Jerúsalem superlimináre crápulæ ómnibus pópulis in circúitu: sed et Juda erit in obsidióne contra Jerúsalem.
12	3	Et erit: in die illa ponam Jerúsalem lápidem óneris cunctis pópulis: omnes, qui levábunt eam, concisióne lacerabúntur, et colligéntur advérsus eam ómnia regna terræ.
12	4	In die illa, dicit Dóminus, percútiam omnem equum in stupórem, et ascensórem ejus in améntiam: et super domum Juda apériam óculos meos, et omnem equum populórum percútiam cæcitáte.
12	5	Et dicent duces Juda in corde suo: Conforténtur mihi habitatóres Jerúsalem in Dómino exercítuum Deo eórum.
12	6	In die illa ponam duces Juda sicut camínum ignis in lignis, et sicut facem ignis in fœno: et devorábunt ad déxteram, et ad sinístram omnes pópulos in circúitu: et habitábitur Jerúsalem rursus in loco suo in Jerúsalem.
12	7	Et salvábit Dóminus tabernácula Juda, sicut in princípio: ut non magnífice gloriétur domus David, et glória habitántium Jerúsalem contra Judam.
12	8	In die illa próteget Dóminus habitatóres Jerúsalem, et erit qui offénderit ex eis in die illa quasi David: et domus David quasi Dei, sicut ángelus Dómini in conspéctu eórum.
12	9	Et erit in die illa: quæram contérere omnes gentes, quæ véniunt contra Jerúsalem.
12	10	Et effúndam super domum David, et super habitatóres Jerúsalem spíritum grátiæ, et precum: et aspícient ad me, quem confixérunt: et plangent eum planctu quasi super unigénitum, et dolébunt super eum, ut doléri solet in morte primogéniti.
12	11	In die illa magnus erit planctus in Jerúsalem, sicut planctus Adadrémmon in campo Magéddon.
12	12	Et planget terra: famíliæ et famíliæ seórsum: famíliæ domus David seórsum, et mulíeres eórum seórsum:
12	13	famíliæ domus Nathan seórsum, et mulíeres eórum seórsum: famíliæ domus Levi seórsum, et mulíeres eórum seórsum: famíliæ Sémei seórsum, et mulíeres eórum seórsum:
12	14	omnes famíliæ réliquæ, famíliæ et famíliæ seórsum, et mulíeres eórum seórsum.
13	1	In die illa erit fons patens dómui David, et habitántibus Jerúsalem, in ablutiónem peccatóris, et menstruátæ.
13	2	Et erit in die illa, dicit Dóminus exercítuum: dispérdam nómina idolórum de terra, et non memorabúntur ultra: et pseudoprophétas, et spíritum immúndum áuferam de terra.
13	3	Et erit: cum prophetáverit quíspiam ultra, dicent ei pater ejus, et mater ejus, qui genuérunt eum: Non vives, quia mendácium locútus es in nómine Dómini: et confígent eum pater ejus, et mater ejus, genitóres ejus, cum prophetáverit.
13	4	Et erit: in die illa confundéntur prophétæ, unusquísque ex visióne sua cum prophetáverit: nec operiéntur pállio saccíno, ut mentiántur:
13	5	sed dicet: Non sum prophéta, homo agrícola ego sum: quóniam Adam exémplum meum ab adolescéntia mea.
13	6	Et dicétur ei: Quid sunt plagæ istæ in médio mánuum tuárum? Et dicet: His plagátus sum in domo eórum, qui diligébant me.
13	7	Frámea suscitáre super pastórem meum, et super virum cohæréntem mihi, dicit Dóminus exercítuum: pércute pastórem, et dispergéntur oves: et convértam manum meam ad párvulos.
13	8	Et erunt in omni terra, dicit Dóminus: partes duæ in ea dispergéntur, et defícient: et tértia pars relinquétur in ea.
13	9	Et ducam tértiam partem per ignem, et uram eos sicut úritur argéntum, et probábo eos sicut probátur aurum. Ipse vocábit nomen meum, et ego exáudiam eum. Dicam: Pópulus meus es: et ipse dicet: Dóminus Deus meus.
14	1	Ecce vénient dies Dómini, et dividéntur spólia tua in médio tui.
14	2	Et congregábo omnes gentes ad Jerúsalem in prœ́lium: et capiétur cívitas, et vastabúntur domus, et mulíeres violabúntur: et egrediétur média pars civitátis in captivitátem, et réliquum pópuli non auferétur ex urbe.
14	3	Et egrediétur Dóminus, et prœliábitur contra gentes illas, sicut prœliátus est in die certáminis.
14	4	Et stabunt pedes ejus in die illa super montem Olivárum, qui est contra Jerúsalem ad oriéntem: et scindétur mons Olivárum ex média parte sui ad oriéntem, et ad occidéntem prærúpto grandi valde, et separábitur médium montis ad aquilónem, et médium ejus ad merídiem.
14	5	Et fugiétis ad vallem móntium eórum, quóniam conjungétur vallis móntium usque ad próximum: et fugiétis sicut fugístis a fácie terræmótus in diébus Ozíæ regis Juda: et véniet Dóminus Deus meus, omnésque sancti cum eo.
14	6	Et erit in die illa: non erit lux, sed frigus et gelu.
14	7	Et erit dies una, quæ nota est Dómino, non dies neque nox: et in témpore vésperi erit lux.
14	8	Et erit in die illa: exíbunt aquæ vivæ de Jerúsalem: médium eárum ad mare orientále, et médium eárum ad mare novíssimum: in æstáte et in híeme erunt.
14	9	Et erit Dóminus rex super omnem terram: in die illa erit Dóminus unus, et erit nomen ejus unum.
14	10	Et revertétur omnis terra usque ad desértum, de colle Remmon ad austrum Jerúsalem: et exaltábitur, et habitábit in loco suo a porta Bénjamin usque ad locum portæ prióris, et usque ad portam angulórum: et a turre Hanáneel usque ad torculária regis.
14	11	Et habitábunt in ea, et anáthema non erit ámplius: sed sedébit Jerúsalem secúra.
14	12	Et hæc erit plaga, qua percútiet Dóminus omnes gentes, quæ pugnavérunt advérsus Jerúsalem: tabéscet caro uniuscujúsque stantis super pedes suos, et óculi ejus contabéscent in foramínibus suis, et lingua eórum contabéscet in ore suo.
14	13	In die illa erit tumúltus Dómini magnus in eis: et apprehéndet vir manum próximi sui, et conserétur manus ejus super manum próximi sui.
14	14	Sed et Judas pugnábit advérsus Jerúsalem: et congregabúntur divítiæ ómnium géntium in circúitu, aurum, et argéntum, et vestes multæ satis.
14	15	Et sic erit ruína equi, et muli, et caméli, et ásini, et ómnium jumentórum, quæ fúerint in castris illis, sicut ruína hæc.
14	16	Et omnes, qui réliqui fúerint de univérsis géntibus, quæ venérunt contra Jerúsalem, ascéndent ab anno in annum, ut adórent regem, Dóminum exercítuum, et célebrent festivitátem tabernaculórum.
14	17	Et erit: qui non ascénderit de famíliis terræ ad Jerúsalem ut adóret regem, Dóminum exercítuum, non erit super eos imber.
14	18	Quod etsi família Ægýpti non ascénderit, et non vénerit: nec super eos erit, sed erit ruína, qua percútiet Dóminus omnes gentes, quæ non ascénderint ad celebrándam festivitátem tabernaculórum.
14	19	Hoc erit peccátum Ægýpti, et hoc peccátum ómnium géntium, quæ non ascénderint ad celebrándam festivitátem tabernaculórum.
14	20	In die illa erit quod super frenum equi est, sanctum Dómino: et erunt lebétes in domo Dómini quasi phíalæ coram altári.
14	21	Et erit omnis lebes in Jerúsalem, et in Juda sanctificátus Dómino exercítuum: et vénient omnes immolántes, et sument ex eis, et coquent in eis: et non erit mercátor ultra in domo Dómini exercítuum in die illo.
