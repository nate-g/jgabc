1	1	Paulus Apóstolus Jesu Christi per voluntátem Dei, secúndum promissiónem vitæ, quæ est in Christo Jesu,
1	2	Timótheo caríssimo fílio: grátia, misericórdia, pax a Deo Patre, et Christo Jesu Dómino nostro.
1	3	Grátias ago Deo, cui sérvio a progenitóribus in consciéntia pura, quod sine intermissióne hábeam tui memóriam in oratiónibus meis, nocte ac die
1	4	desíderans te vidére, memor lacrymárum tuárum, ut gáudio ímplear,
1	5	recordatiónem accípiens ejus fídei, quæ est in te non ficta, quæ et habitávit primum in ávia tua Loíde, et matre tua Euníce, certus sum autem quod et in te.
1	6	Propter quam causam admóneo te ut resúscites grátiam Dei, quæ est in te per impositiónem mánuum meárum.
1	7	Non enim dedit nobis Deus spíritum timóris: sed virtútis, et dilectiónis, et sobrietátis.
1	8	Noli ítaque erubéscere testimónium Dómini nostri, neque me vinctum ejus: sed collabóra Evangélio secúndum virtútem Dei:
1	9	qui nos liberávit, et vocávit vocatióne sua sancta, non secúndum ópera nostra, sed secúndum propósitum suum, et grátiam, quæ data est nobis in Christo Jesu ante témpora sæculária.
1	10	Manifestáta est autem nunc per illuminatiónem Salvatóris nostri Jesu Christi, qui destrúxit quidem mortem, illuminávit autem vitam, et incorruptiónem per Evangélium:
1	11	in quo pósitus sum ego prædicátor, et Apóstolus, et magíster géntium.
1	12	Ob quam causam étiam hæc pátior, sed non confúndor. Scio enim cui crédidi, et certus sum quia potens est depósitum meum serváre in illum diem.
1	13	Formam habe sanórum verbórum, quæ a me audísti in fide, et in dilectióne in Christo Jesu.
1	14	Bonum depósitum custódi per Spíritum sanctum, qui hábitat in nobis.
1	15	Scis hoc, quod avérsi sunt a me omnes, qui in Asia sunt, ex quibus est Phigéllus, et Hermógenes.
1	16	Det misericórdiam Dóminus Onesíphori dómui: quia sæpe me refrigerávit, et caténam meam non erúbuit:
1	17	sed cum Romam venísset, sollícite me quæsívit, et invénit.
1	18	Det illi Dóminus inveníre misericórdiam a Dómino in illa die. Et quanta Ephesi ministrávit mihi, tu mélius nosti.
2	1	Tu ergo fili mi, confortáre in grátia, quæ est in Christo Jesu:
2	2	et quæ audísti a me per multos testes, hæc comménda fidélibus homínibus, qui idónei erant et álios docére.
2	3	Labóra sicut bonus miles Christi Jesu.
2	4	Nemo mílitans Deo ímplicat se negótiis sæculáribus: ut ei pláceat, cui se probávit.
2	5	Nam et qui certat in agóne, non coronátur nisi legítime certáverit.
2	6	Laborántem agrícolam opórtet primum de frúctibus percípere.
2	7	Intéllige quæ dico: dabit enim tibi Dóminus in ómnibus intelléctum.
2	8	Memor esto Dóminum Jesum Christum resurrexísse a mórtuis ex sémine David, secúndum Evangélium meum,
2	9	in quo labóro usque ad víncula, quasi male óperans: sed verbum Dei non est alligátum.
2	10	Ideo ómnia sustíneo propter eléctos, ut et ipsi salútem consequántur, quæ est in Christo Jesu, cum glória cælésti.
2	11	Fidélis sermo: nam si commórtui sumus, et convivémus:
2	12	si sustinébimus, et conregnábimus: si negavérimus, et ille negábit nos:
2	13	si non crédimus, ille fidélis pérmanet, negáre seípsum non potest.
2	14	Hæc cómmone, testíficans coram Dómino. Noli conténdere verbis: ad nihil enim útile est, nisi ad subversiónem audiéntium.
2	15	Sollícite cura teípsum probábilem exhibére Deo, operárium inconfusíbilem, recte tractántem verbum veritátis.
2	16	Profána autem et vanilóquia devíta: multum enim profíciunt ad impietátem:
2	17	et sermo eórum ut cancer serpit: ex quibus est Hymenǽus et Philétus,
2	18	qui a veritáte excidérunt, dicéntes resurrectiónem esse jam factam, et subvertérunt quorúmdam fidem.
2	19	Sed firmum fundaméntum Dei stat, habens signáculum hoc: cognóvit Dóminus qui sunt ejus, et discédat ab iniquitáte omnis qui nóminat nomen Dómini.
2	20	In magna autem domo non solum sunt vasa áurea, et argéntea, sed et lígnea, et fictília: et quædam quidem in honórem, quædam autem in contuméliam.
2	21	Si quis ergo emundáverit se ab istis, erit vas in honórem sanctificátum, et útile Dómino ad omne opus bonum parátum.
2	22	Juvenília autem desidéria fuge, sectáre vero justítiam, fidem, spem, caritátem, et pacem cum iis qui ínvocant Dóminum de corde puro.
2	23	Stultas autem et sine disciplína quæstiónes devíta: sciens quia génerant lites.
2	24	Servum autem Dómini non opórtet litigáre: sed mansuétum esse ad omnes, docíbilem, patiéntem,
2	25	cum modéstia corripiéntem eos qui resístunt veritáti, nequándo Deus det illis pœniténtiam ad cognoscéndam veritátem,
2	26	et resipíscant a diáboli láqueis, a quo captívi tenéntur ad ipsíus voluntátem.
3	1	Hoc autem scito, quod in novíssimis diébus instábunt témpora periculósa:
3	2	erunt hómines seípsos amántes, cúpidi, eláti, supérbi, blasphémi, paréntibus non obediéntes, ingráti, scelésti,
3	3	sine affectióne, sine pace, criminatóres, incontinéntes, immítes, sine benignitáte,
3	4	proditóres, protérvi, túmidi, et voluptátum amatóres magis quam Dei:
3	5	habéntes spéciem quidem pietátis, virtútem autem ejus abnegántes. Et hos devíta:
3	6	ex his enim sunt qui pénetrant domos, et captívas ducunt muliérculas onerátas peccátis, quæ ducúntur váriis desidériis:
3	7	semper discéntes, et numquam ad sciéntiam veritátis perveniéntes.
3	8	Quemádmodum autem Jannes et Mambres restitérunt Móysi: ita et hi resístunt veritáti, hómines corrúpti mente, réprobi circa fidem:
3	9	sed ultra non profícient: insipiéntia enim eórum manifésta erit ómnibus, sicut et illórum fuit.
3	10	Tu autem assecútus es meam doctrínam, institutiónem, propósitum, fidem, longanimitátem, dilectiónem, patiéntiam,
3	11	persecutiónes, passiónes: quália mihi facta sunt Antiochíæ, Icónii, et Lystris: quales persecutiónes sustínui, et ex ómnibus erípuit me Dóminus.
3	12	Et omnes, qui pie volunt vívere in Christo Jesu, persecutiónem patiéntur.
3	13	Mali autem hómines et seductóres profícient in pejus, errántes, et in errórem mitténtes.
3	14	Tu vero pérmane in iis quæ didicísti, et crédita sunt tibi: sciens a quo didíceris:
3	15	et quia ab infántia sacras lítteras nosti, quæ te possunt instrúere ad salútem, per fidem quæ est in Christo Jesu.
3	16	Omnis Scriptúra divínitus inspiráta útilis est ad docéndum, ad arguéndum, ad corripiéndum, ad erudiéndum in justítia:
3	17	ut perféctus sit homo Dei, ad omne opus bonum instrúctus.
4	1	Testíficor coram Deo, et Jesu Christo, qui judicatúrus est vivos et mórtuos, per advéntum ipsíus, et regnum ejus:
4	2	prǽdica verbum, insta opportúne, importúne: árgue, óbsecra, íncrepa in omni patiéntia, et doctrína.
4	3	Erit enim tempus, cum sanam doctrínam non sustinébunt, sed ad sua desidéria coacervábunt sibi magístros, pruriéntes áuribus,
4	4	et a veritáte quidem audítum avértent, ad fábulas autem converténtur.
4	5	Tu vero vígila, in ómnibus labóra, opus fac evangelístæ, ministérium tuum imple. Sóbrius esto.
4	6	Ego enim jam delíbor, et tempus resolutiónis meæ instat.
4	7	Bonum certámen certávi, cursum consummávi, fidem servávi.
4	8	In réliquo repósita est mihi coróna justítiæ, quam reddet mihi Dóminus in illa die, justus judex: non solum autem mihi, sed et iis, qui díligunt advéntum ejus. Festína ad me veníre cito.
4	9	Demas enim me relíquit, díligens hoc sǽculum, et ábiit Thessalonícam:
4	10	Crescens in Galátiam, Titus in Dalmátiam.
4	11	Lucas est mecum solus. Marcum assúme, et adduc tecum: est enim mihi útilis in ministérium.
4	12	Týchicum autem misi Ephesum.
4	13	Pénulam, quam relíqui Tróade apud Carpum, véniens affer tecum, et libros, máxime autem membránas.
4	14	Alexánder ærárius multa mala mihi osténdit: reddet illi Dóminus secúndum ópera ejus:
4	15	quem et tu devíta: valde enim réstitit verbis nostris.
4	16	In prima mea defensióne nemo mihi áffuit, sed omnes me dereliquérunt: non illis imputétur.
4	17	Dóminus autem mihi ástitit, et confortávit me, ut per me prædicátio impleátur, et áudiant omnes gentes: et liberátus sum de ore leónis.
4	18	Liberávit me Dóminus ab omni ópere malo: et salvum fáciet in regnum suum cæléste, cui glória in sǽcula sæculórum. Amen.
4	19	Salúta Priscam, et Aquilam, et Onesíphori domum.
4	20	Erástus remánsit Corínthi. Tróphimum autem relíqui infírmum Miléti.
4	21	Festína ante híemem veníre. Salútant te Eúbulus, et Pudens, et Linus, et Cláudia, et fratres omnes.
4	22	Dóminus Jesus Christus cum spíritu tuo. Grátia vobíscum. Amen.
