1	1	Onus verbi Dómini ad Israël in manu Malachíæ.
1	2	Diléxi vos, dicit Dóminus, et dixístis: In quo dilexísti nos? Nonne frater erat Esau Jacob? dicit Dóminus: et diléxi Jacob,
1	3	Esau autem ódio hábui? et pósui montes ejus in solitúdinem, et hereditátem ejus in dracónes desérti.
1	4	Quod si díxerit Idumǽa: Destrúcti sumus, sed reverténtes ædificábimus quæ destrúcta sunt: hæc dicit Dóminus exercítuum: Isti ædificábunt, et ego déstruam: et vocabúntur términi impietátis, et pópulus, cui irátus est Dóminus usque in ætérnum.
1	5	Et óculi vestri vidébunt, et vos dicétis: Magnificétur Dóminus super términum Israël.
1	6	Fílius honórat patrem, et servus dóminum suum: si ergo pater ego sum, ubi est honor meus? et si Dóminus ego sum, ubi est timor meus, dicit Dóminus exercítuum? ad vos, o sacerdótes, qui despícitis nomen meum, et dixístis: In quo despéximus nomen tuum?
1	7	Offértis super altáre meum panem pollútum, et dícitis: In quo pollúimus te? In eo quod dícitis: Mensa Dómini despécta est.
1	8	Si offerátis cæcum ad immolándum, nonne malum est? et si offerátis claudum, et lánguidum, nonne malum est? offer illud duci tuo, si placúerit ei, aut si suscéperit fáciem tuam, dicit Dóminus exercítuum.
1	9	Et nunc deprecámini vultum Dei ut misereátur vestri (de manu enim vestra factum est hoc) si quómodo suscípiat fácies vestras, dicit Dóminus exercítuum.
1	10	Quis est in vobis, qui claudat óstia, et incéndat altáre meum gratuíto? non est mihi volúntas in vobis, dicit Dóminus exercítuum: et munus non suscípiam de manu vestra.
1	11	Ab ortu enim solis usque ad occásum, magnum est nomen meum in géntibus, et in omni loco sacrificátur, et offértur nómini meo oblátio munda: quia magnum est nomen meum in géntibus, dicit Dóminus exercítuum.
1	12	Et vos polluístis illud in eo, quod dícitis: Mensa Dómini contamináta est: et quod superpónitur contemptíbile est cum igne, qui illud dévorat.
1	13	Et dixístis: Ecce de labóre, et exsufflástis illud, dicit Dóminus exercítuum, et intulístis de rapínis claudum, et lánguidum, et intulístis munus: numquid suscípiam illud de manu vestra, dicit Dóminus?
1	14	Maledíctus dolósus, qui habet in grege suo másculum, et votum fáciens ímmolat débile Dómino: quia rex magnus ego, dicit Dóminus exercítuum, et nomen meum horríbile in géntibus.
2	1	Et nunc ad vos mandátum hoc, o sacerdótes.
2	2	Si noluéritis audíre, et si noluéritis pónere super cor, ut detis glóriam nómini meo, ait Dóminus exercítuum: mittam in vos egestátem, et maledícam benedictiónibus vestris, et maledícam illis: quóniam non posuístis super cor.
2	3	Ecce ego projíciam vobis bráchium, et dispérgam super vultum vestrum stercus solemnitátum vestrárum, et assúmet vos secum.
2	4	Et sciétis quia misi ad vos mandátum istud, ut esset pactum meum cum Levi, dicit Dóminus exercítuum.
2	5	Pactum meum fuit cum eo vitæ et pacis: et dedi ei timórem, et tímuit me, et a fácie nóminis mei pavébat.
2	6	Lex veritátis fuit in ore ejus, et iníquitas non est invénta in lábiis ejus: in pace, et in æquitáte ambulávit mecum, et multos avértit ab iniquitáte.
2	7	Lábia enim sacerdótis custódient sciéntiam, et legem requírent ex ore ejus: quia ángelus Dómini exercítuum est.
2	8	Vos autem recessístis de via, et scandalizástis plúrimos in lege: írritum fecístis pactum Levi, dicit Dóminus exercítuum.
2	9	Propter quod et ego dedi vos contemptíbiles, et húmiles ómnibus pópulis, sicut non servástis vias meas, et accepístis fáciem in lege.
2	10	Numquid non pater unus ómnium nostrum? numquid non Deus unus creávit nos? quare ergo déspicit unusquísque nostrum fratrem suum, víolans pactum patrum nostrórum?
2	11	Transgréssus est Juda, et abominátio facta est in Israël, et in Jerúsalem: quia contaminávit Juda sanctificatiónem Dómini, quam diléxit, et hábuit fíliam dei aliéni.
2	12	Dispérdet Dóminus virum, qui fécerit hoc, magístrum, et discípulum de tabernáculis Jacob, et offeréntem munus Dómino exercítuum.
2	13	Et hoc rursum fecístis: operiebátis lácrymis altáre Dómini, fletu, et mugítu, ita ut non respíciam ultra ad sacrifícium, nec accípiam placábile quid de manu vestra.
2	14	Et dixístis: Quam ob causam? quia Dóminus testificátus est inter te, et uxórem pubertátis tuæ, quam tu despexísti: et hæc párticeps tua, et uxor fœ́deris tui.
2	15	Nonne unus fecit, et resíduum spíritus ejus est? Et quid unus quærit, nisi semen Dei? Custodíte ergo spíritum vestrum, et uxórem adolescéntiæ tuæ noli despícere.
2	16	Cum ódio habúeris, dimítte, dicit Dóminus Deus Israël: opériet autem iníquitas vestiméntum ejus, dicit Dóminus exercítuum: custodíte spíritum vestrum, et nolíte despícere.
2	17	Laboráre fecístis Dóminum in sermónibus vestris: et dixístis: In quo eum fécimus laboráre? In eo quod dícitis: Omnis qui facit malum, bonus est in conspéctu Dómini, et tales ei placent: aut certe ubi est Deus judícii?
3	1	Ecce ego mitto ángelum meum, et præparábit viam ante fáciem meam: et statim véniet ad templum suum Dominátor, quem vos quǽritis, et ángelus testaménti, quem vos vultis. Ecce venit, dicit Dóminus exercítuum:
3	2	et quis póterit cogitáre diem advéntus ejus, et quis stabit ad vidéndum eum? Ipse enim quasi ignis conflans, et quasi herba fullónum:
3	3	et sedébit conflans, et emúndans argéntum: et purgábit fílios Levi, et colábit eos quasi aurum, et quasi argéntum, et erunt Dómino offeréntes sacrifícia in justítia.
3	4	Et placébit Dómino sacrifícium Juda, et Jerúsalem, sicut dies sǽculi, et sicut anni antíqui.
3	5	Et accédam ad vos in judício, et ero testis velox maléficis, et adúlteris, et perjúris, et qui calumniántur mercédem mercenárii, víduas et pupíllos, et ópprimunt peregrínum, nec timuérunt me, dicit Dóminus exercítuum.
3	6	Ego enim Dóminus, et non mutor: et vos fílii Jacob non estis consúmpti.
3	7	A diébus enim patrum vestrórum recessístis a legítimis meis, et non custodístis. Revertímini ad me, et revértar ad vos, dicit Dóminus exercítuum. Et dixístis: In quo revertémur?
3	8	Si afflíget homo Deum, quia vos confígitis me? Et dixístis: In quo confígimus te? In décimis, et in primítiis.
3	9	Et in penúria vos maledícti estis, et me vos confígitis gens tota.
3	10	Inférte omnem décimam in hórreum, et sit cibus in domo mea, et probáte me super hoc, dicit Dóminus: si non aperúero vobis cataráctas cæli, et effúdero vobis benedictiónem usque ad abundántiam,
3	11	et increpábo pro vobis devorántem, et non corrúmpet fructum terræ vestræ: nec erit stérilis vínea in agro, dicit Dóminus exercítuum.
3	12	Et beátos vos dicent omnes gentes: éritis enim vos terra desiderábilis, dicit Dóminus exercítuum.
3	13	Invaluérunt super me verba vestra, dicit Dóminus.
3	14	Et dixístis: Quid locúti sumus contra te? Dixístis: Vanus est, qui servit Deo: et quod emoluméntum quia custodívimus præcépta ejus, et quia ambulávimus tristes coram Dómino exercítuum?
3	15	Ergo nunc beátos dícimus arrogántes: síquidem ædificáti sunt faciéntes impietátem, et tentavérunt Deum, et salvi facti sunt.
3	16	Tunc locúti sunt timéntes Dóminum, unusquísque cum próximo suo: Et atténdit Dóminus, et audívit: et scriptus est liber monuménti coram eo timéntibus Dóminum, et cogitántibus nomen ejus.
3	17	Et erunt mihi, ait Dóminus exercítuum, in die qua ego fácio, in pecúlium: et parcam eis, sicut parcit vir fílio suo serviénti sibi.
3	18	Et convertémini, et vidébitis quid sit inter justum, et ímpium: et inter serviéntem Deo, et non serviéntem ei.
4	1	Ecce enim dies véniet succénsa quasi camínus: et erunt omnes supérbi, et omnes faciéntes impietátem stípula: et inflammábit eos dies véniens, dicit Dóminus exercítuum, quæ non derelínquet eis radícem, et germen.
4	2	Et oriétur vobis timéntibus nomen meum Sol justítiæ, et sánitas in pennis ejus: et egrediémini, et saliétis sicut vítuli de arménto.
4	3	Et calcábitis ímpios, cum fúerint cinis sub planta pedum vestrórum in die, qua ego fácio, dicit Dóminus exercítuum.
4	4	Mementóte legis Móysi servi mei, quam mandávi ei in Horeb ad omnem Israël præcépta, et judícia.
4	5	Ecce ego mittam vobis Elíam prophétam, ántequam véniat dies Dómini magnus, et horríbilis.
4	6	Et convértet cor patrum ad fílios, et cor filiórum ad patres eórum: ne forte véniam, et percútiam terram anathémate.
