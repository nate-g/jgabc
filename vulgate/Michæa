1	1	Verbum Dómini, quod factum est ad Michǽam Morasthíten, in diébus Jóathan, Achaz et Ezechíæ, regum Juda: quod vidit super Samaríam, et Jerúsalem.
1	2	Audíte pópuli omnes, et atténdat terra, et plenitúdo ejus: et sit Dóminus Deus vobis in testem, Dóminus de templo sancto suo.
1	3	Quia ecce Dóminus egrediétur de loco suo: et descéndet, et calcábit super excélsa terræ.
1	4	Et consuméntur montes subtus eum, et valles scindéntur sicut cera a fácie ignis, et sicut aquæ, quæ decúrrunt in præceps.
1	5	In scélere Jacob omne istud, et in peccátis domus Israël: quod scelus Jacob? nonne Samaría? et quæ excélsa Judæ? nonne Jerúsalem?
1	6	Et ponam Samaríam quasi acérvum lápidum in agro, cum plantátur vínea: et détraham in vallem lápides ejus, et fundaménta ejus revelábo.
1	7	Et ómnia sculptília ejus concidéntur, et omnes mercédes ejus comburéntur igne, et ómnia idóla ejus ponam in perditiónem: quia de mercédibus meretrícis congregáta sunt, et usque ad mercédem meretrícis reverténtur.
1	8	Super hoc plangam, et ululábo: vadam spoliátus, et nudus: fáciam planctum velut dracónum, et luctum quasi struthiónum.
1	9	Quia desperáta est plaga ejus, quia venit usque ad Judam: tétigit portam pópuli mei usque ad Jerúsalem.
1	10	In Geth nolíte annuntiáre, lácrymis ne plorétis, in domo púlveris púlvere vos conspérgite.
1	11	Et transíte vobis habitátio Pulchra, confúsa ignomínia: non est egréssa quæ hábitat in éxitu: planctum domus vicína accípiet ex vobis, quæ stetit sibímet.
1	12	Quia infirmáta est in bonum, quæ hábitat in amaritudínibus: quia descéndit malum a Dómino in portam Jerúsalem.
1	13	Tumúltus quadrígæ stupóris habitánti Lachis: princípium peccáti est fíliæ Sion, quia in te invénta sunt scélera Israël.
1	14	Proptérea dabit emissários super hereditátem Geth: domus mendácii in deceptiónem régibus Israël.
1	15	Adhuc herédem addúcam tibi quæ hábitas in Marésa: usque ad Odóllam véniet glória Israël.
1	16	Decalváre, et tondére super fílios deliciárum tuárum: diláta calvítium tuum sicut áquila: quóniam captívi ducti sunt ex te.
2	1	Væ qui cogitátis inútile, et operámini malum in cubílibus vestris: in luce matutína fáciunt illud, quóniam contra Deum est manus eórum.
2	2	Et concupiérunt agros, et violénter tulérunt, et rapuérunt domos: et calumniabántur virum, et domum ejus: virum, et hereditátem ejus.
2	3	Idcírco hæc dicit Dóminus: Ecce ego cógito super famíliam istam malum: unde non auferétis colla vestra, et non ambulábitis supérbi, quóniam tempus péssimum est.
2	4	In die illa sumétur super vos parábola, et cantábitur cánticum cum suavitáte, dicéntium: Depopulatióne vastáti sumus: pars pópuli mei commutáta est: quómodo recédet a me, cum revertátur, qui regiónes nostras dívidat?
2	5	Propter hoc non erit tibi mittens funículum sortis in cœtu Dómini.
2	6	Ne loquámini loquéntes: Non stillábit super istos, non comprehéndet confúsio.
2	7	Dicit domus Jacob: Numquid abbreviátus est spíritus Dómini, aut tales sunt cogitatiónes ejus? Nonne verba mea bona sunt cum eo, qui recte gráditur?
2	8	Et e contrário pópulus meus in adversárium consurréxit: désuper túnica pállium sustulístis: et eos, qui transíbant simplíciter, convertístis in bellum.
2	9	Mulíeres pópuli mei ejecístis de domo deliciárum suárum: a párvulis eárum tulístis laudem meam in perpétuum.
2	10	Súrgite, et ite, quia non habétis hic réquiem: propter immundítiam ejus corrumpétur putrédine péssima.
2	11	Utinam non essem vir habens spíritum, et mendácium pótius lóquerer: stillábo tibi in vinum, et in ebrietátem: et erit super quem stillátur pópulus iste.
2	12	Congregatióne congregábo Jacob totum te: in unum condúcam relíquias Israël, páriter ponam illum quasi gregem in ovíli, quasi pecus in médio caulárum, tumultuabúntur a multitúdine hóminum.
2	13	Ascéndet enim pandens iter ante eos: dívident, et transíbunt portam, et ingrediéntur per eam: et transíbit rex eórum coram eis, et Dóminus in cápite eórum.
3	1	Et dixi: Audíte príncipes Jacob, et duces domus Israël: Numquid non vestrum est scire judícium,
3	2	qui ódio habétis bonum, et dilígitis malum: qui violénter tóllitis pelles eórum désuper eis, et carnem eórum désuper óssibus eórum?
3	3	Qui comedérunt carnem pópuli mei, et pellem eórum désuper excoriavérunt: et ossa eórum confregérunt, et concidérunt sicut in lebéte, et quasi carnem in médio ollæ.
3	4	Tunc clamábunt ad Dóminum, et non exáudiet eos: et abscóndet fáciem suam ab eis in témpore illo, sicut néquiter egérunt in adinventiónibus suis.
3	5	Hæc dicit Dóminus super prophétas, qui sedúcunt pópulum meum: qui mordent déntibus suis, et prǽdicant pacem: et si quis non déderit in ore eórum quíppiam, sanctíficant super eum prœ́lium.
3	6	Proptérea nox vobis pro visióne erit, et ténebræ vobis pro divinatióne: et occúmbet sol super prophétas, et obtenebrábitur super eos dies.
3	7	Et confundéntur qui vident visiónes, et confundéntur divíni: et opérient omnes vultos suos, quia non est respónsum Dei.
3	8	Verúmtamen ego replétus sum fortitúdine spíritus Dómini, judício, et virtúte: ut annúntiem Jacob scelus suum, et Israël peccátum suum.
3	9	Audíte hoc príncipes domus Jacob, et júdices domus Israël: qui abominámini judícium, et ómnia recta pervértitis.
3	10	Qui ædificátis Sion in sanguínibus, et Jerúsalem in iniquitáte.
3	11	Príncipes ejus in munéribus judicábant, et sacerdótes ejus in mercéde docébant, et prophétæ ejus in pecúnia divinábant: et super Dóminum requiescébant, dicéntes: Numquid non Dóminus in médio nostrum? non vénient super nos mala.
3	12	Propter hoc, causa vestri, Sion quasi ager arábitur, et Jerúsalem quasi acérvus lápidum erit, et mons templi in excélsa silvárum.
4	1	Et erit: in novíssimo diérum erit mons domus Dómini præparátus in vértice móntium, et sublímis super colles: et fluent ad eum pópuli.
4	2	Et properábunt gentes multæ, et dicent: Veníte, ascendámus ad montem Dómini, et ad domum Dei Jacob: et docébit nos de viis suis, et íbimus in sémitis ejus: quia de Sion egrediétur lex, et verbum Dómini de Jerúsalem.
4	3	Et judicábit inter pópulos multos, et corrípiet gentes fortes usque in longínquum: et concídent gládios suos in vómeres, et hastas suas in ligónes: non sumet gens advérsus gentem gládium, et non discent ultra belligeráre.
4	4	Et sedébit vir subtus vitem suam, et subtus ficum suam, et non erit qui detérreat: quia os Dómini exercítuum locútum est.
4	5	Quia omnes pópuli ambulábunt unusquísque in nómine dei sui: nos autem ambulábimus in nómine Dómini Dei nostri, in ætérnum et ultra.
4	6	In die illa, dicit Dóminus, congregábo claudicántem: et eam, quam ejéceram, cólligam, et quam afflíxeram:
4	7	et ponam claudicántem in relíquias: et eam, quæ laboráverat, in gentem robústam: et regnábit Dóminus super eos in monte Sion, ex hoc nunc et usque in ætérnum.
4	8	Et tu turris gregis nebulósa fíliæ Sion usque ad te véniet: et véniet potéstas prima, regnum fíliæ Jerúsalem.
4	9	Nunc quare mœróre contráheris? numquid rex non est tibi, aut consiliárius tuus périit, quia comprehéndit te dolor sicut parturiéntem?
4	10	Dole et sátage fília Sion quasi partúriens: quia nunc egrediéris de civitáte, et habitábis in regióne, et vénies usque ad Babylónem, ibi liberáberis: ibi rédimet te Dóminus de manu inimicórum tuórum.
4	11	Et nunc congregátæ sunt super te gentes multæ, quæ dicunt: Lapidétur: et aspíciat in Sion óculus noster.
4	12	Ipsi autem non cognovérunt cogitatiónes Dómini, et non intellexérunt consílium ejus: quia congregávit eos quasi fœnum áreæ.
4	13	Surge et tritúra fília Sion: quia cornu tuum ponam férreum, et úngulas tuas ponam ǽreas: et commínues pópulos multos, et interfícies Dómino rapínas eórum, et fortitúdinem eórum Dómino univérsæ terræ.
5	1	Nunc vastáberis fília latrónis: obsidiónem posuérunt super nos, in virga percútient maxíllam júdicis Israël.
5	2	Et tu Béthlehem Ephrata párvulus es in míllibus Juda: ex te mihi egrediétur qui sit dominátor in Israël, et egréssus ejus ab inítio, a diébus æternitátis.
5	3	Propter hoc dabit eos usque ad tempus, in quo partúriens páriet: et relíquiæ fratrum ejus converténtur ad fílios Israël.
5	4	Et stabit, et pascet in fortitúdine Dómini, in sublimitáte nóminis Dómini Dei sui: et converténtur, quia nunc magnificábitur usque ad términos terræ.
5	5	Et erit iste pax: cum vénerit Assýrius in terram nostram, et quando calcáverit in dómibus nostris: et suscitábimus super eum septem pastóres, et octo primátes hómines.
5	6	Et pascent terram Assur in gládio, et terram Nemrod in lánceis ejus: et liberábit ab Assur cum vénerit in terram nostram, et cum calcáverit in fínibus nostris.
5	7	Et erunt relíquiæ Jacob in médio populórum multórum quasi ros a Dómino, et quasi stillæ super herbam, quæ non exspéctat virum, et non præstolátur fílios hóminum.
5	8	Et erunt relíquiæ Jacob in géntibus, in médio populórum multórum, quasi leo in juméntis silvárum, et quasi cátulus leónis in grégibus pécorum: qui cum transíerit, et conculcáverit, et céperit, non est qui éruat.
5	9	Exaltábitur manus tua super hostes tuos, et omnes inimíci tui interíbunt.
5	10	Et erit in die illa, dicit Dóminus: Auferam equos tuos de médio tui, et dispérdam quadrígas tuas.
5	11	Et perdam civitátes terræ tuæ, et déstruam omnes munitiónes tuas, et áuferam malefícia de manu tua, et divinatiónes non erunt in te.
5	12	Et períre fáciam sculptília tua, et státuas tuas de médio tui: et non adorábis ultra ópera mánuum tuárum.
5	13	Et evéllam lucos tuos de médio tui, et cónteram civitátes tuas.
5	14	Et fáciam in furóre et in indignatióne ultiónem in ómnibus géntibus, quæ non audiérunt.
6	1	Audíte quæ Dóminus lóquitur: Surge, conténde judício advérsum montes, et áudiant colles vocem tuam.
6	2	Audiant montes judícium Dómini, et fórtia fundaménta terræ: quia judícium Dómini cum pópulo suo, et cum Israël dijudicábitur.
6	3	Pópule meus quid feci tibi, aut quid moléstus fui tibi? respónde mihi.
6	4	Quia edúxi te de terra Ægýpti, et de domo serviéntium liberávi te: et misi ante fáciem tuam Móysen, et Aaron, et Maríam?
6	5	Pópule meus meménto quæso quid cogitáverit Balach rex Moab, et quid respónderit ei Bálaam, fílius Beor, de Setim usque ad Gálgalam, ut cognósceres justítias Dómini.
6	6	Quid dignum ófferam Dómino? curvábo genu Deo excélso? numquid ófferam ei holocautómata, et vítulos annículos?
6	7	Numquid placári potest Dóminus in míllibus aríetum, aut in multis míllibus hircórum pínguium? numquid dabo primogénitum meum pro scélere meo, fructum ventris mei pro peccáto ánimæ meæ?
6	8	Indicábo tibi o homo quid sit bonum, et quid Dóminus requírat a te: Utique fácere judícium, et dilígere misericórdiam, et sollícitum ambuláre cum Deo tuo.
6	9	Vox Dómini ad civitátem clamat, et salus erit timéntibus nomen tuum: Audíte tribus, et quis approbábit illud?
6	10	Adhuc ignis in domo ímpii thesáuri iniquitátis, et mensúra minor iræ plena.
6	11	Numquid justificábo statéram ímpiam, et saccélli póndera dolósa?
6	12	in quibus dívites ejus repléti sunt iniquitáte, et habitántes in ea loquebántur mendácium, et lingua eórum fraudulénta in ore eórum.
6	13	Et ego ergo cœpi percútere te perditióne super peccátis tuis.
6	14	Tu cómedes, et non saturáberis, et humiliátio tua in médio tui: et apprehéndes, et non salvábis: et quos salváveris, in gládium dabo.
6	15	Tu seminábis, et non metes: tu calcábis olívam, et non ungéris óleo: et mustum, et non bibes vinum.
6	16	Et custodísti præcépta Amri, et omne opus domus Achab: et ambulásti in voluntátibus eórum, ut darem te in perditiónem, et habitántes in ea in síbilum, et oppróbrium pópuli mei portábitis.
7	1	Væ mihi, quia factus sum sicut qui cólligit in autúmno racémos vindémiæ: non est botrus ad comedéndum, prǽcoquas ficus desiderávit ánima mea.
7	2	Périit sanctus de terra, et rectus in homínibus non est: omnes in sánguine insidiántur, vir fratrem suum ad mortem venátur.
7	3	Malum mánuum suárum dicunt bonum: princeps póstulat, et judex in reddéndo est: et magnus locútus est desidérium ánimæ suæ, et conturbavérunt eam.
7	4	Qui óptimus in eis est, quasi paliúrus: et qui rectus, quasi spina de sepe. Dies speculatiónis tuæ, visitátio tua venit: nunc erit vástitas eórum.
7	5	Nolíte crédere amíco, et nolíte confídere in duce: ab ea, quæ dormit in sinu tuo, custódi claustra oris tui.
7	6	Quia fílius contuméliam facit patri, et fília consúrgit advérsus matrem suam, nurus advérsus socrum suam: et inimíci hóminis doméstici ejus.
7	7	Ego autem ad Dóminum aspíciam, exspectábo Deum salvatórem meum: áudiet me Deus meus.
7	8	Ne lætéris inimíca mea super me, quia cécidi: consúrgam, cum sédero in ténebris, Dóminus lux mea est.
7	9	Iram Dómini portábo, quóniam peccávi ei, donec causam meam júdicet, et fáciat judícium meum: edúcet me in lucem, vidébo justítiam ejus.
7	10	Et aspíciet inimíca mea, et operiétur confusióne, quæ dicit ad me: Ubi est Dóminus Deus tuus? Oculi mei vidébunt in eam: nunc erit in conculcatiónem ut lutum plateárum.
7	11	Dies, ut ædificéntur macériæ tuæ: in die illa longe fiet lex.
7	12	In die illa et usque ad te véniet de Assur, et usque ad civitátes munítas: et a civitátibus munítis usque ad flumen, et ad mare de mari, et ad montem de monte.
7	13	Et terra erit in desolatiónem propter habitatóres suos, et propter fructum cogitatiónum eórum.
7	14	Pasce pópulum tuum in virga tua, gregem hereditátis tuæ habitántes solos in saltu, in médio Carméli: pascéntur Basan et Gálaad juxta dies antíquos.
7	15	Secúndum dies egressiónis tuæ de terra Ægýpti osténdam ei mirabília.
7	16	Vidébunt gentes, et confundéntur super omni fortitúdine sua: ponent manum super os, aures eórum surdæ erunt.
7	17	Lingent púlverem sicut serpéntes: velut reptília terræ perturbabúntur in ǽdibus suis: Dóminum Deum nostrum formidábunt, et timébunt te.
7	18	Quis Deus símilis tui, qui aufers iniquitátem, et transis peccátum reliquiárum hereditátis tuæ? non immíttet ultra furórem suum, quóniam volens misericórdiam est.
7	19	Revertétur, et miserébitur nostri: depónet iniquitátes nostras, et projíciet in profúndum maris ómnia peccáta nostra.
7	20	Dabis veritátem Jacob, misericórdiam Abraham: quæ jurásti pátribus nostris a diébus antíquis.
