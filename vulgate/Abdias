1	1	Vísio Abdíæ. Hæc dicit Dóminus Deus ad Edom: Audítum  audívimus a Dómino, et legátum ad gentes misit: súrgite, et consurgámus advérsus eum in prœ́lium.
1	2	Ecce párvulum dedi te in géntibus: contemptíbilis tu es valde.
1	3	Supérbia cordis tui éxtulit te, habitántem in scissúris petrárum, exaltántem sólium tuum: qui dicis in corde tuo: Quis détrahet me in terram?
1	4	Si exaltátus fúeris ut áquila, et si inter sídera posúeris nidum tuum: inde détraham te, dicit Dóminus.
1	5	Si fures introíssent ad te, si latrónes per noctem, quómodo conticuísses? nonne furáti essent sufficiéntia sibi? si vindemiatóres introíssent ad te, numquid saltem racémum reliquíssent tibi?
1	6	Quómodo scrutáti sunt Esau, investigavérunt abscóndita ejus?
1	7	Usque ad términum emisérunt te: omnes viri fœ́deris tui illusérunt tibi: invaluérunt advérsum te viri pacis tuæ: qui cómedunt tecum, ponent insídias subter te: non est prudéntia in eo.
1	8	Numquid non in die illa, dicit Dóminus, perdam sapiéntes de Idumǽa, et prudéntiam de monte Esau?
1	9	Et timébunt fortes tui a merídie, ut intéreat vir de monte Esau.
1	10	Propter interfectiónem, et propter iniquitátem in fratrem tuum Jacob, opériet te confúsio, et períbis in ætérnum.
1	11	In die cum stares advérsus eum, quando capiébant aliéni exércitum ejus, et extránei ingrediebántur portas ejus, et super Jerúsalem mittébant sortem, tu quoque eras quasi unus ex eis.
1	12	Et non despícies in die fratris tui, in die peregrinatiónis ejus: et non lætáberis super fílios Juda in die perditiónis eórum: et non magnificábis os tuum in die angústiæ.
1	13	Neque ingrediéris portam pópuli mei in die ruínæ eórum: neque despícies et tu in malis ejus in die vastitátis illíus: et non emittéris advérsus exércitum ejus in die vastitátis illíus.
1	14	Neque stabis in exítibus ut interfícias eos qui fúgerint: et non conclúdes réliquos ejus in die tribulatiónis.
1	15	Quóniam juxta est dies Dómini super omnes gentes: sicut fecísti, fiet tibi: retributiónem tuam convértet in caput tuum.
1	16	Quómodo enim bibístis super montem sanctum meum, bibent omnes gentes júgiter: et bibent, et absorbébunt, et erunt quasi non sint.
1	17	Et in monte Sion erit salvátio, et erit sanctus: et possidébit domus Jacob eos qui se posséderant.
1	18	Et erit domus Jacob ignis, et domus Joseph flamma, et domus Esau stípula: et succendéntur in eis, et devorábunt eos: et non erunt relíquiæ domus Esau, quia Dóminus locútus est.
1	19	Et hereditábunt hi, qui ad austrum sunt, montem Esau, et qui in campéstribus, Philísthiim: et possidébunt regiónem Ephraim, et regiónem Samaríæ: et Bénjamin possidébit Gálaad.
1	20	Et transmigrátio exércitus hujus filiórum Israël, ómnia loca Chananæórum usque ad Saréptam: et transmigrátio Jerúsalem, quæ in Bósphoro est, possidébit civitátes austri.
1	21	Et ascéndent salvatóres in montem Sion judicáre montem Esau: et erit Dómino regnum.
