1	1	Verbum Dómini, quod factum est ad Sophoníam fílium Chusi, fílii Godolíæ, fílii Amaríæ, fílii Ezecíæ, in diébus Josíæ, fílii Amon, regis Judæ.
1	2	Cóngregans congregábo ómnia a fácie terræ, dicit Dóminus:
1	3	cóngregans hóminem, et pecus, cóngregans volatília cæli, et pisces maris: et ruínæ impiórum erunt: et dispérdam hómines a fácie terræ, dicit Dóminus.
1	4	Et exténdam manum meam super Judam, et super omnes habitántes Jerúsalem: et dispérdam de loco hoc relíquias Baal, et nómina ædituórum cum sacerdótibus:
1	5	et eos, qui adórant super tecta milítiam cæli, et adórant, et jurant in Dómino, et jurant in Melchom.
1	6	Et qui avertúntur de post tergum Dómini, et qui non quæsiérunt Dóminum, nec investigavérunt eum.
1	7	Siléte a fácie Dómini Dei: quia juxta est dies Dómini, quia præparávit Dóminus hóstiam, sanctificávit vocátos suos.
1	8	Et erit: in die hóstiæ Dómini, visitábo super príncipes, et super fílios regis, et super omnes, qui indúti sunt veste peregrína:
1	9	et visitábo super omnem, qui arrogánter ingréditur super limen in die illa: qui complent domum Dómini Dei sui iniquitáte, et dolo.
1	10	Et erit in die illa, dicit Dóminus, vox clamóris a porta píscium, et ululátus a Secúnda, et contrítio magna a cóllibus.
1	11	Ululáte habitatóres Pilæ: contícuit omnis pópulus Chánaan, disperiérunt omnes involúti argénto.
1	12	Et erit in témpore illo: scrutábor Jerúsalem in lucérnis, et visitábo super viros defíxos in fǽcibus suis: qui dicunt in córdibus suis: Non fáciet bene Dóminus, et non fáciet male.
1	13	Et erit fortitúdo eórum in direptiónem, et domus eórum in desértum: et ædificábunt domos, et non habitábunt: et plantábunt víneas, et non bibent vinum eárum.
1	14	Juxta est dies Dómini magnus: juxta est, et velox nimis: vox diéi Dómini amára, tribulábitur ibi fortis.
1	15	Dies iræ dies illa, dies tribulatiónis et angústiæ, dies calamitátis et misériæ, dies tenebrárum et calíginis, dies nébulæ et túrbinis,
1	16	dies tubæ et clangóris super civitátes munítas, et super ángulos excélsos.
1	17	Et tribulábo hómines, et ambulábunt ut cæci, quia Dómino peccavérunt: et effundétur sanguis eórum sicut humus, et córpora eórum sicut stércora.
1	18	Sed et argéntum eórum, et aurum eórum non póterit liberáre eos in die iræ Dómini: in igne zeli ejus devorábitur omnis terra, quia consummatiónem cum festinatióne fáciet cunctis habitántibus terram.
2	1	Conveníte, congregámini gens non amábilis:
2	2	priúsquam páriat jússio quasi púlverem transeúntem diem, ántequam véniat super vos ira furóris Dómini, ántequam véniat super vos dies indignatiónis Dómini.
2	3	Quǽrite Dóminum omnes mansuéti terræ, qui judícium ejus estis operáti: quǽrite justum, quǽrite mansuétum: si quómodo abscondámini in die furóris Dómini.
2	4	Quia Gaza destrúcta erit, et Ascalon in desértum, Azótum in merídie ejícient, et Accaron eradicábitur.
2	5	Væ qui habitátis funículum maris, gens perditórum: verbum Dómini super vos Chánaan terra Philisthinórum, et dispérdam te, ita ut non sit inhabitátor.
2	6	Et erit funículus maris réquies pastórum, et caulæ pécorum:
2	7	et erit funículus ejus, qui remánserit de domo Juda: ibi pascéntur, in dómibus Ascalónis ad vésperam requiéscent: quia visitábit eos Dóminus Deus eórum, et avértet captivitátem eórum.
2	8	Audívi oppróbrium Moab, et blasphémias filiórum Ammon: quæ exprobravérunt pópulo meo, et magnificáti sunt super términos eórum.
2	9	Proptérea vivo ego, dicit Dóminus exercítuum Deus Israël, quia Moab ut Sódoma erit, et fílii Ammon quasi Gomórrha, síccitas spinárum, et acérvi salis, et desértum usque in ætérnum: relíquiæ pópuli mei dirípient eos, et resídui gentis meæ possidébunt illos.
2	10	Hoc eis evéniet pro supérbia sua: quia blasphemavérunt, et magnificáti sunt super pópulum Dómini exercítuum.
2	11	Horríbilis Dóminus super eos, et attenuábit omnes deos terræ: et adorábunt eum viri de loco suo, omnes ínsulæ géntium.
2	12	Sed et vos Æthíopes interfécti gládio meo éritis.
2	13	Et exténdet manum suam super aquilónem, et perdet Assur: et ponet speciósam in solitúdinem, et in ínvium, et quasi desértum.
2	14	Et accubábunt in médio ejus greges, omnes béstiæ géntium: et onocrótalus, et erícius in limínibus ejus morabúntur: vox cantántis in fenéstra, corvus in superliminári, quóniam attenuábo robur ejus.
2	15	Hæc est cívitas gloriósa hábitans in confidéntia, quæ dicébat in corde suo: Ego sum, et extra me non est ália ámplius: quómodo facta est in desértum cubíle béstiæ? omnis, qui transit per eam, sibilábit, et movébit manum suam.
3	1	Væ provocátrix, et redémpta cívitas, colúmba.
3	2	Non audívit vocem, et non suscépit disciplínam: in Dómino non est confísa, ad Deum suum non appropinquávit.
3	3	Príncipes ejus in médio ejus quasi leónes rugiéntes: júdices ejus lupi véspere, non relinquébant in mane.
3	4	Prophétæ ejus vesáni, viri infidéles: sacerdótes ejus polluérunt sanctum, injúste egérunt contra legem.
3	5	Dóminus justus in médio ejus non fáciet iniquitátem: mane mane judícium suum dabit in lucem, et non abscondétur: nescívit autem iníquus confusiónem.
3	6	Dispérdidi gentes, et dissipáti sunt ánguli eárum: desértas feci vias eórum, dum non est qui tránseat: desolátæ sunt civitátes eórum, non remanénte viro, neque ullo habitatóre.
3	7	Dixi: Attamen timébis me, suscípies disciplínam: et non períbit habitáculum ejus propter ómnia, in quibus visitávi eam: verúmtamen dilúculo surgéntes corrupérunt omnes cogitatiónes suas.
3	8	Quaprópter exspécta me, dicit Dóminus, in die resurrectiónis meæ in futúrum, quia judícium meum ut cóngregem gentes, et cólligam regna: et effúndam super eos indignatiónem meam, omnem iram furóris mei: in igne enim zeli mei devorábitur omnis terra.
3	9	Quia tunc reddam pópulis lábium eléctum, ut ínvocent omnes in nómine Dómini, et sérviant ei húmero uno.
3	10	Ultra flúmina Æthiópiæ, inde súpplices mei, fílii dispersórum meórum déferent munus mihi.
3	11	In die illa non confundéris super cunctis adinventiónibus tuis, quibus prævaricáta es in me: quia tunc áuferam de médio tui magníloquos supérbiæ tuæ, et non adjícies exaltári ámplius in monte sancto meo.
3	12	Et derelínquam in médio tui pópulum páuperem, et egénum: et sperábunt in nómine Dómini.
3	13	Relíquiæ Israël non fácient iniquitátem, nec loquéntur mendácium, et non inveniétur in ore eórum lingua dolósa: quóniam ipsi pascéntur, et accubábunt, et non erit qui extérreat.
3	14	Lauda fília Sion: júbila Israël: lætáre, et exsúlta in omni corde fília Jerúsalem.
3	15	Abstulit Dóminus judícium tuum, avértit inimícos tuos: rex Israël Dóminus in médio tui, non timébis malum ultra.
3	16	In die illa dicétur Jerúsalem: Noli timére: Sion, Non dissolvántur manus tuæ.
3	17	Dóminus Deus tuus in médio tui fortis, ipse salvábit: gaudébit super te in lætítia, silébit in dilectióne sua, exsultábit super te in laude.
3	18	Nugas, qui a lege recésserant, congregábo, quia ex te erant: ut non ultra hábeas super eis oppróbrium.
3	19	Ecce ego interfíciam omnes, qui afflixérunt te in témpore illo: et salvábo claudicántem: et eam, quæ ejécta fúerat congregábo: et ponam eos in laudem, et in nomen, in omni terra confusiónis eórum.
3	20	In témpore illo, quo addúcam vos: et in témpore, quo congregábo vos: dabo enim vos in nomen, et in laudem ómnibus pópulis terræ, cum convértero captivitátem vestram coram óculis vestris, dicit Dóminus.
