1	1	Onus, quod vidit Hábacuc prophéta.
1	2	Usquequo Dómine clamábo, et non exáudies? vociferábor ad te vim pátiens, et non salvábis?
1	3	Quare ostendísti mihi iniquitátem, et labórem, vidére prædam et injustítiam contra me? et factum est judícium, et contradíctio poténtior.
1	4	Propter hoc laceráta est lex, et non pervénit usque ad finem judícium: quia ímpius prǽvalet advérsus justum, proptérea egréditur judícium pervérsum.
1	5	Aspícite in géntibus, et vidéte: admirámini, et obstupéscite: quia opus factum est in diébus vestris, quod nemo credet cum narrábitur.
1	6	Quia ecce ego suscitábo Chaldǽos, gentem amáram, et velócem, ambulántem super latitúdinem terræ, ut possídeat tabernácula non sua.
1	7	Horríbilis, et terríbilis est: ex semetípsa judícium, et onus ejus egrediétur.
1	8	Levióres pardis equi ejus, et velocióres lupis vespertínis: et diffundéntur équites ejus: équites namque ejus de longe vénient, volábunt quasi áquila festínans ad comedéndum.
1	9	Omnes ad prædam vénient, fácies eórum ventus urens: et congregábit quasi arénam captivitátem.
1	10	Et ipse de régibus triumphábit, et tyránni ridículi ejus erunt: ipse super omnem munitiónem ridébit, et comportábit ággerem, et cápiet eam.
1	11	Tunc mutábitur spíritus, et pertransíbit, et córruet: hæc est fortitúdo ejus dei sui.
1	12	Numquid non tu a princípio Dómine Deus meus, sancte meus, et non moriémur? Dómine in judícium posuísti eum: et fortem ut corríperes, fundásti eum.
1	13	Mundi sunt óculi tui, ne vídeas malum, et respícere ad iniquitátem non póteris: quare réspicis super iníqua agéntes, et taces devoránte ímpio justiórem se?
1	14	Et fácies hómines quasi pisces maris, et quasi réptile non habens príncipem.
1	15	Totum in hamo sublevávit, traxit illud in sagéna sua, et congregávit in rete suum. Super hoc lætábitur, et exsultábit.
1	16	Proptérea immolábit sagénæ suæ, et sacrificábit reti suo: quia in ipsis incrassáta est pars ejus, et cibus ejus eléctus.
1	17	Propter hoc ergo expándit sagénam suam, et semper interfícere gentes non parcet.
2	1	Super custódiam meam stabo, et figam gradum super munitiónem: et contemplábor, ut vídeam quid dicátur mihi, et quid respóndeam ad arguéntem me.
2	2	Et respóndit mihi Dóminus, et dixit: Scribe visum, et explána eum super tábulas: ut percúrrat qui légerit eum.
2	3	Quia adhuc visus procul: et apparébit in finem, et non mentiétur: si moram fécerit, exspécta illum: quia véniens véniet, et non tardábit.
2	4	Ecce qui incrédulus est, non erit recta ánima ejus in semetípso: justus autem in fide sua vivet.
2	5	Et quómodo vinum potántem décipit: sic erit vir supérbus, et non decorábitur: qui dilatávit quasi inférnus ánimam suam: et ipse quasi mors, et non adimplétur: et congregábit ad se omnes gentes, et coacervábit ad se omnes pópulos.
2	6	Numquid non omnes isti super eum parábolam sument, et loquélam ænígmatum ejus: et dicétur: Væ ei, qui multíplicat non sua? úsquequo et ággravat contra se densum lutum?
2	7	Numquid non repénte consúrgent qui mórdeant te: et suscitabúntur lacerántes te, et eris in rapínam eis?
2	8	Quia tu spoliásti gentes multas, spoliábunt te omnes, qui réliqui fúerint de pópulis, propter sánguinem hóminis et iniquitátem terræ civitátis, et ómnium habitántium in ea.
2	9	Væ qui cóngregat avarítiam malam dómui suæ, ut sit in excélso nidus ejus, et liberári se putat de manu mali.
2	10	Cogitásti confusiónem dómui tuæ, concidísti pópulos multos, et peccávit ánima tua.
2	11	Quia lapis de paríete clamábit: et lignum, quod inter junctúras ædificiórum est, respondébit.
2	12	Væ qui ædíficat civitátem in sanguínibus, et prǽparat urbem in iniquitáte.
2	13	Numquid non hæc sunt a Dómino exercítuum? Laborábunt enim pópuli in multo igne, et gentes in vácuum, et defícient.
2	14	Quia replébitur terra, ut cognóscant glóriam Dómini, quasi aquæ operiéntes mare.
2	15	Væ qui potum dat amíco suo mittens fel suum, et inébrians ut aspíciat nuditátem ejus.
2	16	Replétus es ignomínia pro glória: bibe tu quoque, et consopíre: circúmdabit te calix déxteræ Dómini, et vómitus ignomíniæ super glóriam tuam.
2	17	Quia iníquitas Líbani opériet te, et vástitas animálium deterrébit eos de sanguínibus hóminum, et iniquitáte terræ, et civitátis, et ómnium habitántium in ea.
2	18	Quid prodest scúlptile, quia sculpsit illud fictor suus, conflátile, et imáginem falsam? quia sperávit in figménto fictor ejus, ut fáceret simulácra muta.
2	19	Væ qui dicit ligno: Expergíscere: Surge, lápidi tacénti: numquid ipse docére póterit? Ecce iste coopértus est auro, et argénto: et omnis spíritus non est in viscéribus ejus.
2	20	Dóminus autem in templo sancto suo: síleat a fácie ejus omnis terra.
3	1	Orátio Hábacuc prophétæ, pro ignorántiis.
3	2	Dómine audívi auditiónem tuam, et tímui. Dómine opus tuum in médio annórum vivífica illud: in médio annórum notum fácies: cum irátus fúeris, misericórdiæ recordáberis.
3	3	Deus ab austro véniet, et sanctus de monte Pharan: opéruit cælos glória ejus: et laudis ejus plena est terra.
3	4	Splendor ejus ut lux erit: córnua in mánibus ejus: ibi abscóndita est fortitúdo ejus:
3	5	ante fáciem ejus ibit mors. Et egrediétur diábolus ante pedes ejus.
3	6	Stetit, et mensus est terram. Aspéxit, et dissólvit gentes: et contríti sunt montes sǽculi. Incurváti sunt colles mundi, ab itinéribus æternitátis ejus.
3	7	Pro iniquitáte vidi tentória Æthiópiæ, turbabúntur pelles terræ Mádian.
3	8	Numquid in flumínibus irátus es Dómine? aut in flumínibus furor tuus? vel in mari indignátio tua? Qui ascéndes super equos tuos: et quadrígæ tuæ salvátio.
3	9	Súscitans suscitábis arcum tuum: juraménta tríbubus quæ locútus es: flúvios scindes terræ:
3	10	vidérunt te, et doluérunt montes: gurges aquárum tránsiit. Dedit abýssus vocem suam: altitúdo manus suas levávit.
3	11	Sol, et luna stetérunt in habitáculo suo, in luce sagittárum tuárum, ibunt in splendóre fulgurántis hastæ tuæ.
3	12	In frémitu conculcábis terram: in furóre obstupefácies gentes.
3	13	Egréssus es in salútem pópuli tui: in salútem cum Christo tuo: percussísti caput de domo ímpii: denudásti fundaméntum ejus usque ad collum.
3	14	Maledixísti sceptris ejus, cápiti bellatórum ejus, veniéntibus ut turbo ad dispergéndum me. Exsultátio eórum, sicut ejus qui dévorat páuperem in abscóndito.
3	15	Viam fecísti in mari equis tuis, in luto aquárum multárum.
3	16	Audívi, et conturbátus est venter meus: a voce contremuérunt lábia mea. Ingrediátur putrédo in óssibus meis, et subter me scáteat. Ut requiéscam in die tribulatiónis: ut ascéndam ad pópulum accínctum nostrum.
3	17	Ficus enim non florébit: et non erit germen in víneis. Mentiétur opus olívæ: et arva non áfferent cibum. Abscindétur de ovíli pecus: et non erit arméntum in præsépibus.
3	18	Ego autem in Dómino gaudébo: et exsultábo in Deo Jesu meo.
3	19	Deus Dóminus fortitúdo mea: et ponet pedes meos quasi cervórum. Et super excélsa mea dedúcet me victor in psalmis canéntem.
