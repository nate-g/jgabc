1	1	Verba Ecclesiástæ, fílii David, regis Jerúsalem.
1	2	Vánitas vanitátum, dixit Ecclesiástes: vánitas vanitátum, et ómnia vánitas.
1	3	Quid habet ámplius homo de univérso labóre suo, quo labórat sub sole?
1	4	Generátio prǽterit, et generátio ádvenit: terra autem in ætérnum stat.
1	5	Orítur sol et óccidit, et ad locum suum revértitur: ibíque renáscens,
1	6	gyrat per merídiem, et fléctitur ad aquilónem. Lustrans univérsa in circúitu pergit spíritus, et in círculos suos revértitur.
1	7	Omnia flúmina intrant in mare, et mare non redúndat: ad locum, unde éxeunt flúmina, revertúntur ut íterum fluant.
1	8	Cunctæ res diffíciles: non potest eas homo explicáre sermóne. Non saturátur óculus visu, nec auris audítu implétur.
1	9	Quid est quod fuit? ipsum quod futúrum est. Quid est quod factum est? ipsum quod faciéndum est.
1	10	Nihil sub sole novum, nec valet quisquam dícere: Ecce hoc recens est: jam enim præcéssit in sǽculis, quæ fuérunt ante nos.
1	11	Non est priórum memória: sed nec eórum quidem, quæ póstea futúra sunt, erit recordátio apud eos, qui futúri sunt in novíssimo.
1	12	Ego Ecclesiástes fui rex Israël in Jerúsalem,
1	13	et propósui in ánimo meo quǽrere et investigáre sapiénter de ómnibus, quæ fiunt sub sole. Hanc occupatiónem péssimam dedit Deus fíliis hóminum, ut occuparéntur in ea.
1	14	Vidi cuncta, quæ fiunt sub sole, et ecce univérsa vánitas, et afflíctio spíritus.
1	15	Pervérsi diffícile corrigúntur, et stultórum infinítus est númerus.
1	16	Locútus sum in corde meo, dicens: Ecce magnus efféctus sum, et præcéssi omnes sapiéntia, qui fuérunt ante me in Jerúsalem: et mens mea contempláta est multa sapiénter, et dídici.
1	17	Dedíque cor meum ut scirem prudéntiam atque doctrínam, errorésque et stultítiam: et agnóvi quod in his quoque esset labor, et afflíctio spíritus:
1	18	eo quod in multa sapiéntia multa sit indignátio: et qui addit sciéntiam, addit et labórem.
2	1	Dixi ego in corde meo: Vadam, et áffluam delíciis, et fruar bonis: et vidi quod hoc quoque esset vánitas.
2	2	Risum reputávi errórem, et gáudio dixi: Quid frustra decíperis?
2	3	Cogitávi in corde meo abstráhere a vino carnem meam, ut ánimam meam transférrem ad sapiéntiam, devitarémque stultítiam, donec vidérem quid esset útile fíliis hóminum, quo facto opus est sub sole número diérum vitæ suæ.
2	4	Magnificávi ópera mea, ædificávi mihi domos, et plantávi víneas,
2	5	feci hortos et pomária, et consévi ea cuncti géneris arbóribus,
2	6	et exstrúxi mihi piscínas aquárum, ut irrigárem silvam lignórum germinántium.
2	7	Possédi servos et ancíllas, multámque famíliam hábui: arménta quoque, et magnos óvium greges, ultra omnes qui fuérunt ante me in Jerúsalem:
2	8	coacervávi mihi argéntum et aurum, et substántias regum ac provinciárum: feci mihi cantóres et cantatríces, et delícias filiórum hóminum, scyphos, et úrceos in ministério ad vina fundénda:
2	9	et supergréssus sum ópibus omnes, qui ante me fuérunt in Jerúsalem: sapiéntia quoque perseverávit mecum.
2	10	Et ómnia, quæ desideravérunt óculi mei non negávi eis: nec prohíbui cor meum quin omni voluptáte fruerétur, et oblectáret se in his, quæ præparáveram: et hanc ratus sum partem meam, si úterer labóre meo.
2	11	Cumque me convertíssem ad univérsa ópera, quæ fécerant manus meæ, et ad labóres, in quibus frustra sudáveram, vidi in ómnibus vanitátem et afflictiónem ánimi, et nihil permanére sub sole.
2	12	Transívi ad contemplándam sapiéntiam, errorésque, et stultítiam (quid est, inquam, homo, ut sequi possit regem Factórem suum?)
2	13	Et vidi quod tantum præcéderet sapiéntia stultítiam, quantum differt lux a ténebris.
2	14	Sapiéntis óculi in cápite ejus: stultus in ténebris ámbulat: et dídici quod unus utriúsque esset intéritus.
2	15	Et dixi in corde meo: Si unus et stulti et meus occásus erit, quid mihi prodest quod majórem sapiéntiæ dedi óperam? Locutúsque cum mente mea, animadvérti quod hoc quoque esset vánitas.
2	16	Non enim erit memória sapiéntis simíliter ut stulti in perpétuum, et futúra témpora oblivióne cuncta páriter opérient: móritur doctus simíliter ut indóctus.
2	17	Et idcírco tǽduit me vitæ meæ, vidéntem mala univérsa esse sub sole, et cuncta vanitátem et afflictiónem spíritus.
2	18	Rursus detestátus sum omnem indústriam meam, qua sub sole studiosíssime laborávi, habitúrus herédem post me,
2	19	quem ignóro, utrum sápiens an stultus futúrus sit, et dominábitur in labóribus meis, quibus desudávi et sollícitus fui: et est quidquam tam vanum?
2	20	Unde cessávi, renuntiavítque cor meum ultra laboráre sub sole.
2	21	Nam cum álius labóret in sapiéntia, et doctrína, et sollicitúdine, hómini otióso quæsíta dimíttit: et hoc ergo vánitas, et magnum malum.
2	22	Quid enim próderit hómini de univérso labóre suo, et afflictióne spíritus, qua sub sole cruciátus est?
2	23	Cuncti dies ejus dolóribus et ærúmnis pleni sunt, nec per noctem mente requiéscit: et hoc nonne vánitas est?
2	24	Nonne mélius est comédere et bíbere, et osténdere ánimæ suæ bona de labóribus suis? et hoc de manu Dei est.
2	25	Quis ita devorábit, et delíciis áffluet ut ego?
2	26	Hómini bono in conspéctu suo dedit Deus sapiéntiam, et sciéntiam, et lætítiam: peccatóri autem dedit afflictiónem, et curam supérfluam, ut addat, et cóngreget, et tradat ei qui plácuit Deo: sed et hoc vánitas est, et cassa sollicitúdo mentis.
3	1	Omnia tempus habent, et suis spátiis tránseunt univérsa sub cælo.
3	2	Tempus nascéndi, et tempus moriéndi. Tempus plantándi, et tempus evelléndi quod plantátum est.
3	3	Tempus occidéndi, et tempus sanándi. Tempus destruéndi, et tempus ædificándi.
3	4	Tempus flendi, et tempus ridéndi. Tempus plangéndi, et tempus saltándi.
3	5	Tempus spargéndi lápides, et tempus colligéndi. Tempus amplexándi, et tempus longe fíeri ab ampléxibus.
3	6	Tempus acquiréndi, et tempus perdéndi. Tempus custodiéndi, et tempus abjiciéndi.
3	7	Tempus scindéndi, et tempus consuéndi. Tempus tacéndi, et tempus loquéndi.
3	8	Tempus dilectiónis, et tempus ódii. Tempus belli, et tempus pacis.
3	9	Quid habet ámplius homo de labóre suo?
3	10	Vidi afflictiónem, quam dedit Deus fíliis hóminum, ut distendántur in ea.
3	11	Cuncta fecit bona in témpore suo, et mundum trádidit disputatióni eórum, ut non invéniat homo opus, quod operátus est Deus ab inítio usque ad finem.
3	12	Et cognóvi quod non esset mélius nisi lætári, et fácere bene in vita sua.
3	13	Omnis enim homo, qui cómedit et bibit, et videt bonum de labóre suo, hoc donum Dei est.
3	14	Dídici quod ómnia ópera, quæ fecit Deus persevérent in perpétuum: non póssumus eis quidquam áddere, nec auférre, quæ fecit Deus ut timeátur.
3	15	Quod factum est, ipsum pérmanet: quæ futúra sunt, jam fuérunt: et Deus instáurat quod ábiit.
3	16	Vidi sub sole in loco judícii impietátem, et in loco justítiæ iniquitátem.
3	17	Et dixi in corde meo: Justum, et ímpium judicábit Deus, et tempus omnis rei tunc erit.
3	18	Dixi in corde meo de fíliis hóminum, ut probáret eos Deus, et osténderet símiles esse béstiis.
3	19	Idcírco unus intéritus est hóminis et jumentórum, et æqua utriúsque condítio: sicut móritur homo, sic et illa moriúntur: simíliter spirant ómnia, et nihil habet homo juménto ámplius: cuncta súbiacent vanitáti,
3	20	et ómnia pergunt ad unum locum: de terra facta sunt, et in terram páriter revertúntur.
3	21	Quis novit si spíritus filiórum Adam ascéndat sursum, et si spíritus jumentórum descéndat deórsum?
3	22	Et deprehéndi nihil esse mélius quam lætári hóminem in ópere suo, et hanc esse partem illíus. Quis enim eum addúcet, ut post se futúra cognóscat?
4	1	Verti me ad ália, et vidi calúmnias, quæ sub sole gerúntur, et lácrymas innocéntium, et néminem consolatórem: nec posse resístere eórum violéntiæ, cunctórum auxílio destitútos.
4	2	Et laudávi magis mórtuos, quam vivéntes:
4	3	et feliciórem utróque judicávi, qui necdum natus est, nec vidit mala quæ sub sole fiunt.
4	4	Rursum contemplátus sum omnes labóres hóminum, et indústrias animadvérti patére invídiæ próximi: et in hoc ergo vánitas, et cura supérflua est.
4	5	Stultus cómplicat manus suas, et cómedit carnes suas, dicens:
4	6	Mélior est pugíllus cum réquie, quam plena útraque manus cum labóre, et afflictióne ánimi.
4	7	Consíderans réperi et áliam vanitátem sub sole:
4	8	unus est, et secúndum non habet, non fílium, non fratrem, et tamen laboráre non cessat, nec satiántur óculi ejus divítiis: nec recógitat, dicens: Cui labóro, et fraudo ánimam meam bonis? In hoc quoque vánitas est, et afflíctio péssima.
4	9	Mélius est ergo duos esse simul, quam unum: habent enim emoluméntum societátis suæ:
4	10	si unus cecíderit, ab áltero fulciétur: væ soli: quia cum cecíderit, non habet sublevántem se.
4	11	Et si dormíerint duo, fovebúntur mútuo: unus quómodo calefíet?
4	12	Et si quíspiam prævalúerit contra unum, duo resístunt ei: funículus triplex diffícile rúmpitur.
4	13	Mélior est puer pauper et sápiens, rege sene et stulto, qui nescit prævidére in pósterum.
4	14	Quod de cárcere, catenísque intérdum quis egrediátur ad regnum: et álius natus in regno, inópia consumátur.
4	15	Vidi cunctos vivéntes, qui ámbulant sub sole cum adolescénte secúndo, qui consúrget pro eo.
4	16	Infinítus númerus est pópuli ómnium, qui fuérunt ante eum: et qui póstea futúri sunt non lætabúntur in eo: sed et hoc vánitas, et afflíctio spíritus.
4	17	Custódi pedem tuum ingrédiens domum Dei, et appropínqua ut áudias. Multo enim mélior est obediéntia, quam stultórum víctimæ, qui nésciunt quid fáciunt mali.
5	1	Ne témere quid loquáris, neque cor tuum sit velox ad proferéndum sermónem coram Deo. Deus enim in cælo, et tu super terram: idcírco sint pauci sermónes tui.
5	2	Multas curas sequúntur sómnia, et in multis sermónibus inveniétur stultítia.
5	3	Si quid vovísti Deo, ne moréris réddere: dísplicet enim ei infidélis et stulta promíssio, sed quodcúmque vóveris, redde:
5	4	multóque mélius est non vovére, quam post votum promíssa non réddere.
5	5	Ne déderis os tuum ut peccáre fácias carnem tuam, neque dicas coram ángelo: Non est providéntia: ne forte irátus Deus contra sermónes tuos, díssipet cuncta ópera mánuum tuárum.
5	6	Ubi multa sunt sómnia, plúrimæ sunt vanitátes, et sermónes innúmeri: tu vero Deum time.
5	7	Si víderis calúmnias egenórum, et violénta judícia, et subvérti justítiam in província, non miréris super hoc negótio: quia excélso excélsior est álius, et super hos quoque eminentióres sunt álii,
5	8	et ínsuper univérsæ terræ rex ímperat serviénti.
5	9	Avárus non implébitur pecúnia: et qui amat divítias, fructum non cápiet ex eis: et hoc ergo vánitas.
5	10	Ubi multæ sunt opes, multi et qui cómedunt eas. Et quid prodest possessóri, nisi quod cernit divítias óculis suis?
5	11	Dulcis est somnus operánti, sive parum sive multum cómedat: satúritas autem dívitis non sinit eum dormíre.
5	12	Est et ália infírmitas péssima, quam vidi sub sole: divítiæ conservátæ in malum dómini sui.
5	13	Péreunt enim in afflictióne péssima: generávit fílium, qui in summa egestáte erit.
5	14	Sicut egréssus est nudus de útero matris suæ, sic revertétur, et nihil áuferet secum de labóre suo.
5	15	Miserábilis prorsus infírmitas: quómodo venit, sic revertétur. Quid ergo prodest ei quod laborávit in ventum?
5	16	Cunctis diébus vitæ suæ comédit in ténebris et in curis multis, et in ærúmna atque tristítia.
5	17	Hoc ítaque visum est mihi bonum, ut cómedat quis, et bibat, et fruátur lætítia ex labóre suo, quo laborávit ipse sub sole, número diérum vitæ suæ, quos dedit ei Deus, et hæc est pars illíus.
5	18	Et omni hómini, cui dedit Deus divítias atque substántiam, potestatémque ei tríbuit, ut cómedat ex eis, et fruátur parte sua, et lætétur de labóre suo: hoc est donum Dei.
5	19	Non enim satis recordábitur diérum vitæ suæ, eo quod Deus óccupet delíciis cor ejus.
6	1	Est et áliud malum, quod vidi sub sole, et quidem frequens apud hómines:
6	2	vir, cui dedit Deus divítias, et substántiam, et honórem, et nihil deest ánimæ suæ ex ómnibus, quæ desíderat: nec tríbuit ei potestátem Deus ut cómedat ex eo, sed homo extráneus vorábit illud: hoc vánitas, et miséria magna est.
6	3	Si genúerit quíspiam centum líberos, et víxerit multos annos, et plures dies ætátis habúerit, et ánima illíus non utátur bonis substántiæ suæ, sepulturáque cáreat: de hoc ego pronúntio quod mélior illo sit abortívus.
6	4	Frustra enim venit, et pergit ad ténebras, et oblivióne delébitur nomen ejus.
6	5	Non vidit solem, neque cognóvit distántiam boni et mali:
6	6	étiam si duóbus míllibus annis víxerit, et non fúerit perfrúitus bonis: nonne ad unum locum próperant ómnia?
6	7	Omnis labor hóminis in ore ejus: sed ánima ejus non implébitur.
6	8	Quid habet ámplius sápiens a stulto? et quid pauper, nisi ut pergat illuc, ubi est vita?
6	9	Mélius est vidére quod cúpias, quam desideráre quod néscias. Sed et hoc vánitas est, et præsúmptio spíritus.
6	10	Qui futúrus est, jam vocátum est nomen ejus: et scitur quod homo sit, et non possit contra fortiórem se in judício conténdere.
6	11	Verba sunt plúrima, multámque in disputándo habéntia vanitátem.
7	1	Quid necésse est hómini majóra se quǽrere, cum ignóret quid condúcat sibi in vita sua, número diérum peregrinatiónis suæ, et témpore, quod velut umbra prǽterit? Aut quis ei póterit indicáre quid post eum futúrum sub sole sit?
7	2	Mélius est nomen bonum, quam unguénta pretiósa: et dies mortis die nativitátis.
7	3	Mélius est ire ad domum luctus, quam ad domum convívii: in illa enim finis cunctórum admonétur hóminum, et vivens cógitat quid futúrum sit.
7	4	Mélior est ira risu, quia per tristítiam vultus corrígitur ánimus delinquéntis.
7	5	Cor sapiéntium ubi tristítia est, et cor stultórum ubi lætítia.
7	6	Mélius est a sapiénte córripi, quam stultórum adulatióne décipi:
7	7	quia sicut sónitus spinárum ardéntium sub olla, sic risus stulti: sed et hoc vánitas.
7	8	Calúmnia contúrbat sapiéntem, et perdet robur cordis illíus.
7	9	Mélior est finis oratiónis, quam princípium. Mélior est pátiens arrogánte.
7	10	Ne sis velox ad irascéndum: quia ira in sinu stulti requiéscit.
7	11	Ne dicas: Quid putas causæ est quod prióra témpora melióra fuére quam nunc sunt? stulta enim est hujuscémodi interrogátio.
7	12	Utílior est sapiéntia cum divítiis, et magis prodest vidéntibus solem.
7	13	Sicut enim prótegit sapiéntia, sic prótegit pecúnia: hoc autem plus habet erudítio et sapiéntia, quod vitam tríbuunt possessóri suo.
7	14	Consídera ópera Dei, quod nemo possit corrígere quem ille despéxerit.
7	15	In die bona frúere bonis, et malam diem prǽcave: sicut enim hanc, sic et illam fecit Deus, ut non invéniat homo contra eum justas querimónias.
7	16	Hæc quoque vidi in diébus vanitátis meæ: justus perit in justítia sua, et ímpius multo vivit témpore in malítia sua.
7	17	Noli esse justus multum: neque plus sápias, quam necésse est, ne obstupéscas.
7	18	Ne ímpie agas multum: et noli esse stultus, ne moriáris in témpore non tuo.
7	19	Bonum est te sustentáre justum, sed et ab illo ne súbtrahas manum tuam: quia qui timet Deum, nihil négligit.
7	20	Sapiéntia confortávit sapiéntem super decem príncipes civitátis.
7	21	Non est enim homo justus in terra, qui fáciat bonum, et non peccet.
7	22	Sed et cunctis sermónibus, qui dicúntur, ne accómodes cor tuum: ne forte áudias servum tuum maledicéntem tibi.
7	23	Scit enim consciéntia tua, quia et tu crebro maledixísti áliis.
7	24	Cuncta tentávi in sapiéntia. Dixi: Sápiens effíciar: et ipsa lóngius recéssit a me
7	25	multo magis quam erat: et alta profúnditas, quis invéniet eam?
7	26	Lustrávi univérsa ánimo meo, ut scirem et considerárem, et quǽrerem sapiéntiam, et ratiónem: et ut cognóscerem impietátem stulti, et errórem imprudéntium:
7	27	et invéni amariórem morte mulíerem, quæ láqueus venatórum est, et sagéna cor ejus: víncula sunt manus illíus. Qui placet Deo, effúgiet illam: qui autem peccátor est, capiétur ab illa.
7	28	Ecce hoc invéni, dixit Ecclesiástes, unum et álterum ut invenírem ratiónem,
7	29	quam adhuc quærit ánima mea, et non invéni. Virum de mille unum réperi: mulíerem ex ómnibus non invéni.
7	30	Solúmmodo hoc invéni, quod fécerit Deus hóminem rectum, et ipse se infinítis miscúerit quæstiónibus. Quis talis ut sápiens est? et quis cognóvit solutiónem verbi?
8	1	Sapiéntia hóminis lucet in vultu ejus, et potentíssimus fáciem illíus commutábit.
8	2	Ego os regis obsérvo, et præcépta juraménti Dei.
8	3	Ne festínes recédere a fácie ejus, neque permáneas in ópere malo: quia omne, quod volúerit, fáciet:
8	4	et sermo illíus potestáte plenus est: nec dícere ei quisquam potest: Quare ita facis?
8	5	Qui custódit præcéptum, non experiétur quidquam mali. Tempus et responsiónem cor sapiéntis intélligit.
8	6	Omni negótio tempus est, et opportúnitas, et multa hóminis afflíctio:
8	7	quia ignórat prætérita, et futúra nullo scire potest núntio.
8	8	Non est in hóminis potestáte prohibére spíritum, nec habet potestátem in die mortis, nec sínitur quiéscere ingruénte bello, neque salvábit impíetas ímpium.
8	9	Omnia hæc considerávi, et dedi cor meum in cunctis opéribus, quæ fiunt sub sole. Intérdum dominátur homo hómini in malum suum.
8	10	Vidi ímpios sepúltos: qui étiam cum adhuc víverent, in loco sancto erant, et laudabántur in civitáte quasi justórum óperum: sed et hoc vánitas est.
8	11	Etenim quia non profértur cito contra malos senténtia, absque timóre ullo fílii hóminum pérpetrant mala.
8	12	Attamen peccátor ex eo quod cénties facit malum, et per patiéntiam sustentátur: ego cognóvi quod erit bonum timéntibus Deum, qui veréntur fáciem ejus.
8	13	Non sit bonum ímpio, nec prolongéntur dies ejus, sed quasi umbra tránseant qui non timent fáciem Dómini.
8	14	Est et ália vánitas, quæ fit super terram: sunt justi, quibus mala provéniunt quasi ópera égerint impiórum: et sunt ímpii, qui ita secúri sunt, quasi justórum facta hábeant: sed et hoc vaníssimum júdico.
8	15	Laudávi ígitur lætítiam: quod non esset hómini bonum sub sole, nisi quod coméderet, et bíberet, atque gaudéret: et hoc solum secum auférret de labóre suo in diébus vitæ suæ, quos dedit ei Deus sub sole.
8	16	Et appósui cor meum ut scirem sapiéntiam, et intellígerem distentiónem quæ versátur in terra. Est homo, qui diébus et nóctibus somnum non capit óculis.
8	17	Et intelléxi quod ómnium óperum Dei nullam possit homo inveníre ratiónem eórum, quæ fiunt sub sole: et quanto plus laboráverit ad quæréndum, tanto minus invéniat: étiam si díxerit sápiens se nosse, non póterit reperíre.
9	1	Omnia hæc tractávi in corde meo, ut curióse intellígerem. Sunt justi atque sapiéntes, et ópera eórum in manu Dei: et tamen nescit homo utrum amóre, an ódio dignus sit:
9	2	sed ómnia in futúrum servántur incérta, eo quod univérsa æque evéniant justo et ímpio, bono et malo, mundo et immúndo, immolánti víctimas et sacrifícia contemnénti. Sicut bonus, sic et peccátor: ut perjúrus, ita et ille qui verum déjerat.
9	3	Hoc est péssimum inter ómnia, quæ sub sole fiunt: quia éadem cunctis evéniunt. Unde et corda filiórum hóminum impléntur malítia, et contémptu in vita sua, et post hæc ad ínferos deducéntur.
9	4	Nemo est qui semper vivat, et qui hujus rei hábeat fidúciam: mélior est canis vivus leóne mórtuo.
9	5	Vivéntes enim sciunt se esse moritúros: mórtui vero nihil novérunt ámplius, nec habent ultra mercédem, quia oblivióni trádita est memória eórum.
9	6	Amor quoque, et ódium, et invídiæ simul periérunt: nec habent partem in hoc sǽculo, et in ópere, quod sub sole géritur.
9	7	Vade ergo, et cómede in lætítia panem tuum, et bibe cum gáudio vinum tuum, quia Deo placent ópera tua.
9	8	Omni témpore sint vestiménta tua cándida, et óleum de cápite tuo non defíciat.
9	9	Perfrúere vita cum uxóre, quam díligis, cunctis diébus vitæ instabilitátis tuæ, qui dati sunt tibi sub sole omni témpore vanitátis tuæ: hæc est enim pars in vita, et in labóre tuo, quo labóras sub sole.
9	10	Quodcúmque fácere potest manus tua, instánter operáre, quia nec opus, nec rátio, nec sapiéntia, nec sciéntia erunt apud ínferos, quo tu próperas.
9	11	Verti me ad áliud, et vidi sub sole nec velócium esse cursum, nec fórtium bellum, nec sapiéntium panem, nec doctórum divítias, nec artíficum grátiam: sed tempus casúmque in ómnibus.
9	12	Nescit homo finem suum: sed sicut pisces capiúntur hamo, et sicut aves láqueo comprehendúntur, sic capiúntur hómines in témpore malo, cum eis extémplo supervénerit.
9	13	Hanc quoque sub sole vidi sapiéntiam, et probávi máximam:
9	14	cívitas parva, et pauci in ea viri: venit contra eam rex magnus, et vallávit eam, exstruxítque munitiónes per gyrum, et perfécta est obsídio.
9	15	Inventúsque est in ea vir pauper et sápiens, et liberávit urbem per sapiéntiam suam: et nullus deínceps recordátus est hóminis illíus páuperis.
9	16	Et dicébam ego, meliórem esse sapiéntiam fortitúdine: quómodo ergo sapiéntia páuperis contémpta est, et verba ejus non sunt audíta?
9	17	Verba sapiéntium audiúntur in siléntio, plus quam clamor príncipis inter stultos.
9	18	Mélior est sapiéntia, quam arma béllica: et qui in uno peccáverit, multa bona perdet.
10	1	Muscæ moriéntes perdunt suavitátem unguénti. Pretiósior est sapiéntia et glória, parva et ad tempus stultítia.
10	2	Cor sapiéntis in déxtera ejus, et cor stulti in sinístra illíus.
10	3	Sed et in via stultus ámbulans, cum ipse insípiens sit, omnes stultos ǽstimat.
10	4	Si spíritus potestátem habéntis ascénderit super te, locum tuum ne dimíseris: quia curátio fáciet cessáre peccáta máxima.
10	5	Est malum quod vidi sub sole, quasi per errórem egrédiens a fácie príncipis:
10	6	pósitum stultum in dignitáte sublími, et dívites sedére deórsum.
10	7	Vidi servos in equis: et príncipes ambulántes super terram quasi servos.
10	8	Qui fodit fóveam, íncidet in eam: et qui díssipat sepem, mordébit eum cóluber.
10	9	Qui transfert lápides, affligétur in eis: et qui scindit ligna, vulnerábitur ab eis.
10	10	Si retúsum fúerit ferrum, et hoc non ut prius, sed hebetátum fúerit, multo labóre exacuétur, et post indústriam sequétur sapiéntia.
10	11	Si mórdeat serpens in siléntio, nihil eo minus habet qui occúlte détrahit.
10	12	Verba oris sapiéntis grátia: et lábia insipiéntis præcipitábunt eum:
10	13	inítium verbórum ejus stultítia, et novíssimum oris illíus error péssimus.
10	14	Stultus verba multíplicat. Ignórat homo quid ante se fúerit: et quid post se futúrum sit, quis ei póterit indicáre?
10	15	Labor stultórum afflíget eos, qui nésciunt in urbem pérgere.
10	16	Væ tibi terra, cujus rex puer est, et cujus príncipes mane cómedunt.
10	17	Beáta terra, cujus rex nóbilis est, et cujus príncipes vescúntur in témpore suo ad reficiéndum, et non ad luxúriam.
10	18	In pigrítiis humiliábitur contignátio, et in infirmitáte mánuum perstillábit domus.
10	19	In risum fáciunt panem, et vinum ut epuléntur vivéntes: et pecúniæ obédiunt ómnia.
10	20	In cogitatióne tua regi ne détrahas, et in secréto cubículi tui ne maledíxeris díviti: quia et aves cæli portábunt vocem tuam, et qui habet pennas annuntiábit senténtiam.
11	1	Mitte panem tuum super transeúntes aquas: quia post témpora multa invénies illum.
11	2	Da partem septem, necnon et octo: quia ignóras quid futúrum sit mali super terram.
11	3	Si replétæ fúerint nubes, imbrem super terram effúndent. Si cecíderit lignum ad austrum, aut ad aquilónem, in quocúmque loco cecíderit, ibi erit.
11	4	Qui obsérvat ventum, non séminat: et qui consíderat nubes, numquam metet.
11	5	Quómodo ignóras quæ sit via spíritus, et qua ratióne compingántur ossa in ventre prægnántis: sic nescis ópera Dei, qui fabricátor est ómnium.
11	6	Mane sémina semen tuum, et véspere ne cesset manus tua: quia nescis quid magis oriátur, hoc aut illud: et si utrúmque simul, mélius erit.
11	7	Dulce lumen, et delectábile est óculis vidére solem.
11	8	Si annis multis víxerit homo, et in his ómnibus lætátus fúerit, meminísse debet tenebrósi témporis, et diérum multórum: qui cum vénerint, vanitátis arguéntur prætérita.
11	9	Lætáre ergo júvenis in adolescéntia tua, et in bono sit cor tuum in diébus juventútis tuæ: et ámbula in viis cordis tui, et in intúitu oculórum tuórum: et scito quod pro ómnibus his addúcet te Deus in judícium.
11	10	Aufer iram a corde tuo, et ámove malítiam a carne tua: adolescéntia enim et volúptas vana sunt.
12	1	Meménto Creatóris tui in diébus juventútis tuæ, ántequam véniat tempus afflictiónis, et appropínquent anni, de quibus dicas: Non mihi placent:
12	2	ántequam tenebréscat sol, et lumen, et luna, et stellæ, et revertántur nubes post plúviam:
12	3	quando commovebúntur custódes domus, et nutábunt viri fortíssimi, et otiósæ erunt moléntes in minúto número, et tenebréscent vidéntes per forámina:
12	4	et claudent óstia in platéa, in humilitáte vocis moléntis, et consúrgent ad vocem vólucris, et obsurdéscent omnes fíliæ cárminis.
12	5	Excélsa quoque timébunt, et formidábunt in via, florébit amýgdalus, impinguábitur locústa, et dissipábitur cápparis: quóniam ibit homo in domum æternitátis suæ, et circuíbunt in platéa plangéntes.
12	6	Antequam rumpátur funículus argénteus, et recúrrat vitta áurea, et conterátur hýdria super fontem, et confringátur rota super cistérnam,
12	7	et revertátur pulvis in terram suam unde erat, et spíritus rédeat ad Deum, qui dedit illum.
12	8	Vánitas vanitátum, dixit Ecclesiástes, et ómnia vánitas.
12	9	Cumque esset sapientíssimus Ecclesiástes, dócuit pópulum, et enarrávit quæ fécerat: et investígans compósuit parábolas multas.
12	10	Quæsívit verba utília, et conscrípsit sermónes rectíssimos, ac veritáte plenos.
12	11	Verba sapiéntium sicut stímuli, et quasi clavi in altum defíxi, quæ per magistrórum consílium data sunt a pastóre uno.
12	12	His ámplius fili mi ne requíras. Faciéndi plures libros nullus est finis: frequénsque meditátio, carnis afflíctio est.
12	13	Finem loquéndi páriter omnes audiámus. Deum time, et mandáta ejus obsérva: hoc est enim omnis homo:
12	14	et cuncta, quæ fiunt, addúcet Deus in judícium pro omni erráto, sive bonum, sive malum illud sit.
